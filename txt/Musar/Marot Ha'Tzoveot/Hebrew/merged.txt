Marot Ha'Tzoveot
מראות הצובאות
merged
http://www.sefaria.org/Marot_Ha'Tzoveot
This file contains merged sections from the following text versions:
-מראות הצובאות
-http://www.toratemetfreeware.com/online/f_01594.html#HtmpReportNum0005_L3



מראות הצובאות

Chapter 1

פתיחה
כריכת הספר - מראת הצבאת
וַיַּעַשׂ אֵת הַכִּיּוֹר נְחֹשֶׁת וְאֵת כַּנּוֹ נְחֹשֶׁת בְּמַרְאֹת הַצֹּבְאֹת אֲשֶׁר צָבְאוּ פֶּתַח אֹהֶל מוֹעֵד (שמות לח, ח)
בְּנוֹת יִשְׂרָאֵל הָיוּ בְּיָדָן מַרְאוֹת (הָעֲשׂוּיוֹת מִנְּחֹשֶׁת) שֶׁרוֹאוֹת בָּהֶן כְּשֶׁהֵן מִתְקַשְּׁטוֹת, וְאַף אוֹתָן לֹא עִכְּבוּ מִלְּהָבִיא לְנִדְבַת הַמִּשְׁכָּן, וְהָיָה מוֹאֵס מֹשֶׁה בָּהֶן מִפְּנֵי שֶׁעֲשׂוּיִים לְיֵצֶר הָרָע, אָמַר לוֹ הַקָּדוֹשׁ בָּרוּךְ הוּא: קַבֵּל, כִּי אֵלּוּ חֲבִיבִין עָלַי מִן הַכֹּל, שֶׁעַל יְדֵיהֶם הֶעֱמִידוּ הַנָּשִׁים צְבָאוֹת רַבּוֹת בְּמִצְרַיִם כְּשֶׁהָיוּ בַּעֲלֵיהֶם יְגֵעִים בַּעֲבוֹדַת פֶּרֶךְ הָיוּ הוֹלְכוֹת וּמוֹלִיכוֹת לָהֶם מַאֲכָל וּמִשְׁתֶּה וּמַאֲכִילוֹת אוֹתָם וְנוֹטְלוֹת הַמַּרְאוֹת... וּמִתְעַבְּרוֹת וְיוֹלְדוֹת שָׁם שֶׁנֶּאֱמַר תַּחַת הַתַּפּוּחַ עוֹרַרְתִּיךָ וְזֶה שֶׁנֶּאֱמַר בַּמַּרְאוֹת הַצּוֹבְאוֹת. וְנַעֲשָׂה הַכִּיּוֹר מֵהֵם שֶׁהוּא לָשׂוּם שָׁלוֹם בֵּין אִישׁ לְאִשְׁתּוֹ לְהַשְׁקוֹת מִמַּיִם שֶׁבְּתוֹכוֹ לְמִי שֶׁקִּנֵּא לָהּ בַּעֲלָהּ וְנִסְתְּרָה... (רש"י) 
השכל הוא הבושה, והבושה היא השכל
"הַשֵּׂכֶל הוּא הַבּוּשָׁה, וְהַבּוּשָׁה הִיא הַשֵּׂכֶל" (ארחות צדיקים)
מוֹתָר הָאָדָם מִן הַבְּהֵמָה - הוּא הַשֵּׂכֶל הַמִּתְבַּטֵּא בַּבּוּשָׁה הַטְּבוּעָה בְּכָל בַּעַל שֵׂכֶל, לְעֻמַּת הַבְּהֵמָה חַסְרַת הַשֵּׂכֶל, וּמִמֵּילָא חַסְרַת הַבּוּשָׁה. הֲרֵי שֶׁהַשֵּׂכֶל מְחַיֵּב בּוּשָׁה, וְהַבּוּשָׁה מְסַמֶּלֶת אֶת הַשֵּׂכֶל. 
וּמוּבָן שֶׁמִּדַּת הַבּוּשָׁה כּוֹלֶלֶת הַרְבֵּה פְּרָטִים, מֵהֶם חִיּוּבִיִּים הָרְאוּיִים לְשֶׁבַח, וּמֵהֶם שְׁלִילִיִּים שֶׁאֵינָם רְאוּיִים לְשֶׁבַח, וּכְגוֹן: "לֹא הַבַּיְשָׁן לָמֵד", כִּי אָז הַבּוּשָׁה מְמַעֶטֶת אֶת הַשֵּׂכֶל. וּלְכָךְ נִצְטַוִּינוּ שֶׁלֹּא לְהִתְבַּיֵּשׁ כְּדֵי לְהַגְבִּיר אֶת הַשֵּׂכֶל. אוּלָם לְעִנְיַן הַמַּלְבּוּשׁ וְהַצְּנִיעוּת, וַדַּאי הַבּוּשָׁה חִיּוּבִית בְּיוֹתֵר, וּבָזֶה נִבְדָּל הָאָדָם מִן הַבְּהֵמָה, חַסְרַת הַצְּנִיעוּת וְהַלְּבוּשׁ. 
אֵצֶל אָדָם הָרִאשׁוֹן מָצִינוּ, כְּשֶׁאָכַל מֵעֵץ הַדַּעַת וְנִפְקְחוּ עֵינָיו לִהְיוֹת מַבְדִּיל בֵּין רַע לְטוֹב, נֶאֱמַר: "וַתִּפָּקַחְנָה עֵינֵי שְׁנֵיהֶם וַיֵּדְעוּ כִּי עֵרֻמִּים הֵם וַיִּתְפְּרוּ עֲלֵה תְאֵנָה" וְגוֹ' - הֲרֵי שֶׁהַדַּעַת מְחַיֶּבֶת לְבוּשׁ וּצְנִיעוּת. 
וּכְכָל שֶׁהָאָדָם יוֹתֵר דַּעְתָּן - הֲרֵי שֶׁהוּא יוֹתֵר צָנוּעַ בִּלְבוּשׁוֹ וְהַנְהָגָתוֹ, וּכְכָל שֶׁהוּא פָּחוֹת דַּעְתָּן וְנוֹטֶה הוּא יוֹתֵר לְבַהֲמִיּוּת - הֲרֵי שֶׁהַנְהָגָתוֹ וּלְבוּשׁוֹ פָּחוֹת צָנוּעַ. וּכְמוֹ שֶׁאָנוּ רוֹאִים אַף אֵצֶל אֵלּוּ שֶׁאֵינָם שׁוֹמְרִים דַּת יְהוּדִית, וּלְהַבְדִּיל אַף אֵצֶל אֻמּוֹת הָעוֹלָם - הָאֲצִילוֹת שֶׁבָּהֶם, בַּעֲלוֹת הַהַשְׂכָּלָה, לְבוּשָׁן צָנוּעַ וְהַנְהָגָתָן צְנוּעָה, לְכָל הַפָּחוֹת כְּלַפֵּי חוּץ, מַה שֶּׁאֵין כֵּן הַלְּבוּשׁ הַפָּרוּץ נוֹהֲגוֹת בּוֹ נָשִׁים זוֹלוֹת בַּעֲלוֹת נֶפֶשׁ נְמוּכָה וְרוּחַ שְׁפָלָה. 
כָּתַב בְּ"אָרְחוֹת צַדִּיקִים": "לֹא רָאִיתִי בַּיְשָׁן חֲסַר דַּעַת, וְלֹא דַּעְתָּן בְּלִי בּוּשָׁה". מִדַּת הַבּוּשָׁה הִיא אַחַת מִשְּׁלשָׁה סִימָנִים שֶׁנִּצְטַיְּנוּ בָּהֶם יִשְׂרָאֵל: בַּיְשָׁנִים, רַחֲמָנִים, גּוֹמְלֵי חֲסָדִים. וְהַפָּרוּץ בְּאֶחָד מֵהֶם הִנּוֹ פָּרוּץ בְּכֻלָּם. 
אָמְרוּ רַזַ"ל: "עַז פָּנִים - לַגֵּיהִנָּם, וּבֹשֶׁת פָּנִים - לְגַן עֵדֶן". 
עוֹד בְּחַיֵּי אָדָם נָתְנוּ לָנוּ רַבּוֹתֵינוּ סִימָן לֵידַע מִי סוֹפוֹ יוֹרֵשׁ גֵּיהִנָּם, וּמִי הוּא שֶׁסּוֹפוֹ לְגַן עֵדֶן. הַמִּבְחָן הוּא כְּפִי בוּשָׁתוֹ אוֹ עַזּוּתוֹ. עַל פִּי זֶה יְבֹאֲרוּ דִּבְרֵי הַגְּמָרָא בִּבְרָכוֹת: בִּשְׁעַת פְּטִירָתוֹ שֶׁל רַבָּן יוֹחָנָן בֶּן זַכַּאי אָמְרוּ לוֹ תַּלְמִידָיו: רַבֵּנוּ, בָּרְכֵנוּ. אָמַר לָהֶם: יְהִי רָצוֹן שֶׁיְּהֵא מוֹרָא שָׁמַיִם עֲלֵיכֶם כְּמוֹרָא בָּשָׂר וָדָם. אָמְרוּ לוֹ תַּלְמִידָיו: עַד כָּאן?! [כְּלוֹמַר, אָנוּ רוֹצִים לִהְיוֹת יִרְאֵי ה' יוֹתֵר מִבָּשָׂר וָדָם, וְלָמָּה אַתָּה מְקַצֵּר בְּבִרְכָתְךָ]. אָמַר לָהֶם: הַלְוַאי, הָרְאָיָה - הָאָדָם עוֹבֵר עֲבֵרָה בַּסֵּתֶר וְאוֹמֵר: רַק שֶׁלֹּא יִרְאֵנִי שׁוּם אָדָם. עַד כָּאן. 
וְלִכְאוֹרָה מֶה עָנָה לָהֶם - הֲרֵי הֵם בִּקְשׁוּ בְּרָכָה שֶׁתְּהֵא לָהֶם יִרְאַת ה' יוֹתֵר מִבָּשָׂר וָדָם? וְהַתְּשׁוּבָה - שֶׁהוּא בֵּרְכָם שֶׁיְּהֵא לָהֶם מִדַּת "הַבּוּשָׁה", שֶׁהֲרֵי מִפְּנֵי מָה יָרֵא אָדָם לַעֲבֹר עֲבֵרוֹת בַּגָּלוּי? - מִפְּנֵי הַבּוּשָׁה. וְתַלְמִידָיו הֵבִינוּ שֶׁרַבָּן יוֹחָנָן בֵּרְכָם שֶׁיְּהוּ יְרֵאִים מֵה', דְּהַיְנוּ מְפַחֲדִים מֵעֹנֶשׁ ה' כְּמוֹ שֶׁמְּפַחֲדִים מֵעָנְשֵׁי הַשִּׁלְטוֹן, שֶׁהֵם בָּשָׂר וָדָם. וְעַל כֵּן אָמְרוּ לוֹ: רַבֵּנוּ, עַד כָּאן? - אָנוּ רוֹצִים לְפַחֵד מֵעָנְשֵׁי שָׁמַיִם יוֹתֵר מֵעָנְשֵׁי בָּשָׂר וָדָם. וְהוּא עָנָה לָהֶם: לֹא נִתְכַּוַּנְתִּי לְבָרְכְכֵם עַל יִרְאַת הָעֹנֶשׁ, אֶלָּא מַדְרֵגָה גְּדוֹלָה מִזּוֹ בֵּרַכְתִּי אֶתְכֶם - וְהוּא שֶׁתִּזְכּוּ לְמִדַּת הַבּוּשָׁה, דְּהַיְנוּ שֶׁתִּזְכּוּ לֹא לְיִרְאַת הָעֹנֶשׁ בִּלְבַד, אֶלָּא שֶׁתִּתְבַּיְּשׁוּ מֵהַשֵּׁם יִתְבָּרַךְ לְפָחוֹת כְּמוֹ שֶׁמִּתְבַּיְּשִׁים מִבָּשָׂר וָדָם, וְזוֹ מִדָּה נִפְלָאָה וַחֲשׁוּבָה הַרְבֵּה יוֹתֵר מִיִּרְאַת הָעֹנֶשׁ. וְהַטַּעַם פָּשׁוּט - מִי שֶׁיֵּשׁ לוֹ יִרְאַת הָעֹנֶשׁ, אֲזַי כְּשֶׁאֵינוֹ יָרֵא מֵהָעֹנֶשׁ מֵאֵיזֶה סִבָּה מְסֻיֶּמֶת, אֵינוֹ נִמְנָע מִלַּחֲטֹא, אֲבָל הַבַּיְשָׁן, אָפְיוֹ וְאִישִׁיּוּתוֹ הַנֶּאֱצָלִים לֹא מַרְשִׁים לוֹ לַעֲשׂוֹת כְּתַאֲוַת חֶפְצוֹ אַף בַּסֵּתֶר, וְגַם כְּשֶׁאֵינוֹ יָרֵא מֵעֹנֶשׁ, וְזֶה אָפְיוֹ וְאִישִׁיּוֹתוֹ הָעַצְמִית שֶׁלֹּא לַעֲשׂוֹת עַוְלָה מִפְּאַת הַבּוּשָׁה הַטְּבוּעָה בּוֹ, וְלֹא כֵן יִרְאָה חִיצוֹנִית שֶׁיְּכוֹלָה שֶׁלֹּא לְעָצְרוֹ בָּאֳפָנִים מְסֻיָּמִים. 
וְעַל כֵּן עַז פָּנִים - לַגֵּיהִנָּם. הָעַז פָּנִים, שֶׁאֵין מִצַּד אִישִׁיּוּתוֹ מַעֲצוֹרִים מִלַּעֲשׂוֹת כְּכָל הָעוֹלֶה עַל לִבּוֹ, הֲרֵי שֶׁיַּעֲשֶׂה כְּכָל רְצוֹנוֹ וְיֶחֱטָא לָרֹב, וְלָכֵן לַגֵּיהִנָּם, אוּלָם בּשֶׁת פָּנִים - לְגַן עֵדֶן, כִּי זֶהוּ אָדָם שֶׁלֹּא בְּנָקֵל יָבֹא לִידֵי חֵטְא, כִּי אֵינוֹ יָרֵא מֵהָעֹנֶשׁ גְּרֵידָא, אֶלָּא אָפְיוֹ וְאִישִׁיּוֹתוֹ לֹא מַרְשִׁים לוֹ לַחֲטֹא. 
וַחֲכָמֵינוּ, זִכְרוֹנָם לִבְרָכָה, הִזְהִירוּנוּ עַל מִדַּת הַצְּנִיעוּת וְהַבּוּשָׁה, כַּמּוּבָא בַּשֻּׁלְחָן עָרוּךְ (סימן ב): "לֹא יִלְבַּשׁ חֲלוּקוֹ כְּשֶׁהוּא יוֹשֵׁב, אֶלָּא יִקַּח חֲלוּקוֹ וְיַכְנִיס בּוֹ רֹאשׁוֹ וּזְרוֹעוֹתָיו בְּעוֹדוֹ שׁוֹכֵב, וְנִמְצָא כְּשֶׁיָּקוּם שֶׁהוּא מְכֻסֶּה". סָעִיף זֶה מְדַבֵּר בְּיָשֵׁן עָרֹם לְלֹא בְּגָדִים, שֶׁלֹּא יָקוּם כְּמוֹת שֶׁהוּא עָרֹם, אֶלָּא בְּעוֹדוֹ שׁוֹכֵב יַעֲשֶׂה כַּנַּ"ל מִתַּחַת כְּסוּתוֹ. 
עוֹד שָׁם: "אַל יֹאמַר הִנְנִי בְּחַדְרֵי חֲדָרִים מִי רוֹאֵנִי, כִּי הַקָּדוֹשׁ-בָּרוּךְ-הוּא מְלֹא כָל הָאָרֶץ כְּבוֹדוֹ". וּלְקַמָּן בְּסִימָן ג' (סעיף ב): "יְהֵא צָנוּעַ בְּבֵית הַכִּסֵּא, וְלֹא יְגַלֶּה עַצְמוֹ עַד שֶׁיֵּשֵׁב", וְעוֹד סְעִיפִים דּוֹמִים לְאֵלּוּ נִצְטַוִּינוּ כְּדֵי לְהַחְדִּיר בָּנוּ מִדַּת הַבּוּשָׁה. הֲרֵי שֶׁהַלְּהֵפֶךְ - גִּלּוּי בָשָׂר - מַרְאֶה עַל עַזּוּת וַחֲצִיפוּת. 
וְאִם דִּינֵי צְנִיעוּת הַנַּ"ל נֶאֶמְרוּ לִגְבָרִים - עַל אַחַת כַּמָּה וְכַמָּה לְנָשִׁים, שֶׁהַצְּנִיעוּת וְהַבּוּשָׁה יָפָה לָהֶם וּמְחֻיֶּבֶת אֶצְלָם בְּיוֹתֵר. 
הָבָה נִתְבּוֹנֵן! אֵיזֶה דָת כְּתוֹרָתֵנוּ הַקְּדוֹשָׁה מְצַוָּה עַל צְנִיעוּת יְתֵרָה אַף אֵצֶל גְּבָרִים - אֵין כְּתוֹרָתֵנוּ הַקְּדוֹשָׁה הַדּוֹרֶשֶׁת מִן הָאָדָם לִהְיוֹת "אָדָם" וּלְהִבָּדֵל כְּכָל הַיּוֹתֵר מִבְּהֵמָה. הַבּוּשָׁה וְהַצְּנִיעוּת הֲלֹא הֵם הַהֶבְדֵּלִים הַמַּהוּתִיִּים בֵּין אָדָם לִבְהֵמָה. כַּמָּה שֶׁאָדָם יוֹתֵר צָנוּעַ, כַּמָּה שֶׁמַּקְפִּיד אִישׁ, וְכָל שֶׁכֵּן אִשָּׁה, עַל פְּרָט נוֹסָף בַּצְּנִיעוּת בַּהַנְהָגָה וּבַלְּבוּשׁ - הֲרֵי שֶׁהוּא יוֹתֵר נִכְלָל וּמִתְקָרֵב לִשְׁלֵמוּת הָאָדָם, וְהַמַּדְרֵגוֹת בָּזֶה הֵן רַבּוֹת מְאֹד. 
הַתּוֹרָה דּוֹרֶשֶׁת מִן הָאָדָם כַּמָּה שֶׁיּוֹתֵר לִהְיוֹת תּוֹאֵם לְמַהוּת אָדָם, וְלָכֵן אֵין קִיצוֹנִיּוּת בַּצְּנִיעוּת, אֵין שַׁיָּךְ בָּזֶה לוֹמַר חֻמְרָא אוֹ חֲסִידוּת, לְהֵפֶךְ - כָּל הַמַּרְבָּה הֲרֵי זוֹ מְשֻׁבַּחַת, כָּל הַמְמַעֶטֶת בְּהַבְלָטָתָהּ וּמַצְנִיעָה עַצְמָהּ - עוֹלָה לְדַרְגַּת בַּת מֶלֶךְ, וְכַנֶּאֱמַר: "כָּל כְּבוּדָּה בַּת מֶלֶךְ - פְּנִימָה". כַּמָּה שֶׁיּוֹתֵר "פְּנִימָה" - יוֹתֵר "בַּת מֶלֶךְ". 
אַל נָא נִשְׁכַּח: "יִשְׂרָאֵל - בְּנֵי מְלָכִים הֵם", נֶאֱמַר בַּגְּמָרָא. וְאֵין לָנוּ רְשׁוּת לְהַכְתִּיב לְעַצְמֵנוּ שֵׁמוֹת שְׁפָלִים וּלְהִתְנַהֵג כִּשְׁפָלִים, כְּמוֹ שֶׁאֵין רְשׁוּת לְבֶן מֶלֶךְ לְהַכְתִּיב לְעַצְמוֹ תֹּאַר אַחֵר מֵאֲשֶׁר בֶּן מֶלֶךְ וּלְהִתְנַהֵג בַּהֶתְאֵם. בֶּן מֶלֶךְ - הֲגַם שֶׁגֹּרַשׁ מִבֵּית מַלְכוּתוֹ וְנִמְצָא בְּשִׁפְלוּת - אָסוּר לוֹ לִשְׁכֹּחַ אֶת מַעֲמָדוֹ. הֲגַם שֶׁנִּמְצָאִים בְּשִׁפְלוּת, אֲשֶׁר סִבָּה זֹאת בְּדֶרֶךְ כְּלָל הַגּוֹרֶמֶת לְפִרְצַת גִּדְרֵי הַצְּנִיעוּת - בַּמַּחֲשָׁבָה שֶׁבָּזֶה יִתְאַפְשֵׁר לְהַשִּׂיג אֶת הַמַּעֲמָד אוֹ אֶת הַמַּטָּרָה - זוֹ טָעוּת גְּדוֹלָה. אִשָּׁה הַנּוֹהֶגֶת בְּחֹסֶר צְנִיעוּת בְּכַוָּנָה שֶׁבָּזֶה תִּמְצָא חֵן וְכַדּוֹמֶה, הִיא מַכְתִּיבָה לְעַצְמָהּ אִישִׁיּוּת שְׁפָלָה וְזוֹלָה, וּתְנֻצַּל לְפוֹרְצֵי גָדֵר בִּלְבַד, וּלְעוֹלָם לֹא תַשִּׂיג מַעֲמָד מְכֻבָּד בַּחֶבְרָה, וַאֲפִלּוּ בְּבֵיתָהּ. 
הבושה משקפת את מדת האמונה
בְּמַעֲמַד הַר סִינַי נִגְלָה הַקָּדוֹשׁ־בָּרוּךְ־הוּא לְעַם יִשְׂרָאֵל פָּנִים בְּפָנִים, וְנֶאֱמַר שֶׁהָיָה זֹאת "בַּעֲבוּר תִּהְיֶה יִרְאָתוֹ עַל פְּנֵיכֶם לְבִלְתִּי תֶחֱטָאוּ". וְאָמְרוּ חֲזַ"ל: "בַּעֲבוּר תִּהְיֶה יִרְאָתוֹ עַל פְּנֵיכֶם" - זוֹ הַבּוּשָׁה. 
הַבּוּשָׁה מַרְאָה עַל אֱמוּנָה, וְהַדָּבָר פָּשׁוּט: אָדָם בּוֹשׁ מִלַּעֲשׂוֹת דָּבָר שֶׁאֵינוֹ רָאוּי מֵחֲבֵרָיו - מַדּוּעַ? כִּי הוּא רוֹאֶה אוֹתָם וְהֵם לְפָנָיו, וְאִלּוּ מֵהַשֵּׁם יִתְבָּרַךְ פָּחוֹת הוּא בּוֹשׁ - מַדּוּעַ? כִּי אֵינוֹ רוֹאֶה אוֹתוֹ. הַמַּאֲמִין, שֶׁבֶּאֱמוּנָתוֹ יוֹדֵעַ וּבָרוּר לוֹ שֶׁהַשֵּׁם יִתְבָּרַךְ כְּנֶגְדּוֹ, וְלֹא פָּחוֹת מִמַּה שֶּׁחֲבֵרוֹ רוֹאֵהוּ - הַשֵּׁם יִתְבָּרַךְ רוֹאֵהוּ וְיוֹדֵעַ מַחְשְׁבוֹת לִבּוֹ, הֲרֵי שֶׁהוּא בּוֹשׁ מִמֶּנּוּ. אִם כֵּן, הַבּוּשָׁה תְּלוּיָה כְּפִי מִדַּת הָאֱמוּנָה בִּמְלֹא כָל הָאָרֶץ כְּבוֹדוֹ. 
וּכְמוֹ שֶׁכָּתַב הָרָמָ"א: "שִׁוִּיתִי ה' לְנֶגְדִּי תָמִיד" הוּא כְּלָל גָּדוֹל בְּמַעֲלוֹת הַצַּדִּיקִים, כִּי אֵין יְשִׁיבַת הָאָדָם וּתְנוּעוֹתָיו, וְהוּא לְבַדּוֹ בְּבֵיתוֹ, כִּישִׁיבָתוֹ לִפְנֵי מֶלֶךְ גָּדוֹל. כָּל שֶׁכֵּן, כְּשֶׁיָּשִׂים הָאָדָם עַל לִבּוֹ שֶׁמֶּלֶךְ מַלְכֵי הַמְּלָכִים הַקָּדוֹשׁ-בָּרוּךְ-הוּא מְלֹא כָל הָאָרֶץ כְּבוֹדוֹ וְרוֹאֵהוּ תָּמִיד וְיוֹדֵעַ מַחְשְׁבוֹתָיו, שֶׁצָּרִיךְ שֶׁיְּהֵא בּוּשָׁתוֹ מִמֶּנּוּ תָּמִיד. 
הֲרֵי שֶׁהַיּוֹתֵר מַאֲמִין, הִנּוֹ יוֹתֵר בַּיְשָׁן. וְהַבּוּשָׁה הִיא הַמְּשַׁקֶּפֶת אֶת מִדַּת הָאֱמוּנָה שֶׁבָּאָדָם. 
חידה ופתרונה!
תּוֹפָעָה מְשֻׁנָּה רוֹאִים אָנוּ אֵצֶל הַרְבֵּה נָשִׁים וְגַם אֲנָשִׁים. אֶפְשָׁר לִרְאוֹת אֶצְלָם חֻמְרוֹת יְתֵרוֹת בְּכָל תְּחוּמֵי הַתּוֹרָה, כְּגוֹן חֻמְרוֹת יְתֵרוֹת בְּחַג הַפֶּסַח: מַצּוֹת מְהֻדָּרוֹת בְּיוֹתֵר, נִקְיוֹן הַבַּיִת מֵחֲשַׁשׁ כָּל שֶׁהוּא חָמֵץ, וְיִהְיוּ הַחֲשָׁשׁוֹת הָרְחוֹקוֹת בְּיוֹתֵר. וְכֵן בְּיֶתֶר הַדְּבָרִים - כְּשֶׁמִּתְעוֹרֵר סָפֵק בְּכַשְׁרוּת הַבָּשָׂר, אוֹ בְּתַעֲרֹבֶת בָּשָׂר וְחָלָב וְכַדּוֹ' - אַף מִסָּפֵק נוֹהֲגִים לְהַחֲמִיר. וּמִכָּאן יֵשׁ לִתְמוֹהַּ: מַדּוּעַ כְּשֶׁאִשָּׁה הוֹלֶכֶת לִקְנוֹת בֶּגֶד אוֹ פֵּאָה מְפֻקְפָּקִים לַהֲלָכָה, אֵינָהּ חוֹשֶׁשֶׁת, וַאֲפִלּוּ לֹא לְפוֹסְקִים רַבִּים הַמַּחֲמִירִים, אֶלָּא נֶאֱחֶזֶת בְּאֵיזֶה פּוֹסֵק יָחִיד שֶׁאוּלַי מַתִּיר?! 
הַפִּתְרוֹן לְכָךְ הֵם דִּבְרֵי הַזֹּהַר הַקָּדוֹשׁ: "עִקָּרָא דְּיִצְרָא בִּישָׁא הוּא עַל עֲרָיָין". תַּרְגּוּם: עִקַּר הַיֵּצֶר הָרָע הוּא עַל עֲרָיוֹת. כְּלוֹמַר, מוּכָן הַיֵּצֶר לְהָנִיחַ לָאָדָם לְהַחֲמִיר בְּכָל חֻמְרוֹת שֶׁבָּעוֹלָם, וְלֹא לַעֲמֹד אִתּוֹ בְּפִתּוּי גָּדוֹל כָּל כָּךְ. אוּלָם בְּעִנְיְנֵי צְנִיעוּת, כָּאן מַשְׁקִיעַ וְלוֹחֵם הַיֵּצֶר בְּכָל כּוֹחוֹ, בְּיָדְעוֹ שֶׁבָּזֶה תָּלוּי כָּל יְסוֹד וּבִנְיַן הַיַּהֲדוּת, וְאִם מַצְלִיחַ - הֲרֵי הוּא מְקַעְקֵעַ אֶת הַשֹּׁרֶשׁ. וּמַה לּוֹ לַעֲבֹד חָזָק בְּיֶתֶר הַדְּבָרִים - מְלַאכְתּוֹ תֵּעָשֶׂה מֵאֵלֶיהָ. וּבְיָדְעוֹ שֶׁכָּל הַשְׁרָאַת הַשְּׁכִינָה וְסִלּוּקָהּ תְּלוּיִים בָּזֶה, וּבְסִלּוּק הַשְּׁכִינָה אָז הַשִּׁלְטוֹן בְּיָדוֹ, וּבְהַשְׁרָאַת הַשְּׁכִינָה - הֲרֵי שֶׁבָּזֶה תָּלוּי סִלּוּקוֹ וְגַם חִסּוּלוֹ לָנֶצַח, לָכֵן עַל זֶה נוֹתֵן כָּל כּוֹחוֹ. 
וְהַמֻּטָּל עָלֵינוּ - לְקַיֵּם הַנֶּאֱמַר: "תְּנוּ עֹז לֵאלֹקִים", וּלְהִלָּחֵם בְּנוֹשֵׂא זֶה בִּמְסִירוּת נֶפֶשׁ. וַאֲפִלּוּ כָּל שִׁנּוּי בִּפְרָט קָטָן, הוּא דָּבָר גָּדוֹל לְאֵין עָרוֹךְ, כִּי מַה שֶּׁהָיָה פָּשׁוּט בְּדוֹרוֹת קוֹדְמִים - בְּדוֹרֵנוּ הוּא, בַּעֲוֹנוֹתֵינוּ הָרַבִּים, "מְסִירוּת נֶפֶשׁ", וּבָזֶה אָנוּ נוֹתְנִים כֹּחַ בַּקְּדֻשָּׁה וּמְתַקְּנִים אֶת הַ"יְסוֹד" שֶׁהַכֹּל תָּלוּי בּוֹ. 
הקדמה
בכחן של נשים צדקניות להביא גאלה לעולם
בִּזְכוּת נָשִׁים צִדְקָנִיּוֹת נִגְאֲלוּ יִשְׂרָאֵל מִמִּצְרַיִם (סוטה יא), וּבִזְכוּת נָשִׁים צִדְקָנִיּוֹת עֲתִידִין יִשְׂרָאֵל לִגָּאֵל, בִּמְהֵרָה בְּיָמֵינוּ אָמֵן.
מַאֲמַר חֲזַ"ל הַנַּ"ל נִרְאֶה לַנָּשִׁים כְּמַחֲמָאָה, וּלְכָבוֹד רַב נֶחְשָׁב לָהֶן - וְאָמְנָם כֵּן. אוּלָם זֹאת רַק לְאוֹתָהּ הַמְּמַלֵּאת תַּפְקִידָהּ בִּמְלוֹאָהּ. 
הֲרֵי שֶׁיֵּשׁ לָכֶן, בְּנוֹת יִשְׂרָאֵל, לְהָבִין דָּבָר פָּשׁוּט: חֲכָמֵינוּ זַ"ל וְתָלוּ אֶת גְּאֻלָּתָן שֶׁל יִשְׂרָאֵל בְּצֵאתָם מִמִּצְרַיִם בִּזְכוּת נָשִׁים צִדְקָנִיּוֹת, בָּזֶה בָּאוּ חֲכָמֵינוּ גַּם לוֹמַר לָנוּ, שֶׁכְּשֵׁם שֶׁהָיָה בְּכֹחָן אָז שֶׁתִּהְיֶה הַגְּאֻלָּה בִּזְכוּתָן, כֵּן לֶעָתִיד יֵשׁ בְּכֹחָם לְהָבִיא אֶת הַגְּאֻלָּה. הֲרֵי שֶׁבָּזֶה רוֹבֶצֶת עֲלֵיכֶן הָאַחֲרָיוּת, וּבְיֶדְכֶן תָּלוּי סִיּוּם הַגָּלוּת הָאֲרֻכָּה, וּבְיֶדְכֶן תְּלוּיָה הַגְּאֻלָּה הַמְיֻחֶלֶת, שֶׁלָּהּ אָנוּ מְצַפִּים זֶה כְּ-2000 שָׁנָה. 
בְּהַקְפָּדַתְכֶן עַל גִּדְרֵי הַצְּנִיעוּת וְהַטָּהֳרָה, הֲרֵי שֶׁבָּזֶה אַתֶּן נוֹתְנוֹת קֵץ וָסוֹף לְגָלוּתָן שֶׁל יִשְׂרָאֵל, וְאִם כֵּן, מַפְתְּחוֹת הַגְּאֻלָּה נְתוּנוֹת בְּיֶדְכֶן. 
וּבִפְרָט שֶׁבָּזֶה נִתְקָן עֲוֹן חֵטְא בְּנוֹת צִיּוֹן שֶׁחָטְאוּ בִּזְמַן הַחֻרְבָּן בְּחֹסֶר צְנִיעוּת, כַּמּוּבָא בַּגְּמָרָא, וְכַיָּדוּעַ בַּחֲזַ"ל שֶׁכָּל תְּשׁוּבָה צְרִיכָה לִהְיוֹת תְּשׁוּבַת הַמִּשְׁקָל - שֶׁבַּמֶּה שֶׁחָטְאוּ - בָּזֶה יְתַקְּנוּ. 
וְנָבִיא כָּאן דִּבְרֵי הַגְּמָרָא בְּמַסֶּכֶת שַׁבָּת (ס"ב ע"ב), דָּרַשׁ רַבָּה בְּרֵיהּ דְּרַב עִלָּאי עַל הַפָּסוּק (ישעיה ג) "וַיֹּאמֶר ה' יַעַן כִּי גָבְהוּ בְּנוֹת צִיּוֹן" - שֶׁהָיוּ מְהַלְּכוֹת בְּקוֹמָה זְקוּפָה. "וַתֵּלַכְנָה נְטוּיוֹת גָּרוֹן" - פֵּרֵשׁ רַשִׁ"י, שֶׁהָיוּ הוֹלְכוֹת בִּצְעָדִים קְטַנִּים, עָקֵב בְּצַד גּוּדָל, לְמַעֵט בְּהִלּוּכָם, כְּדֵי שֶׁיִּהְיוּ מִסְתַּכְּלִים בָּהֶם, וְלָכֵן הָיוּ שׁוֹהוֹת וּמִתְעַכְּבוֹת בַּהֲלִיכָתָן וְלֹא מְמַהֲרוֹת. "וּמְשַׂקְּרוֹת עֵינַיִם" - שֶׁהָיוּ מְמַלֹּאת עֵינֵיהֶם בְּאִפּוּר וּבְצֶבַע, וְקוֹרְצוֹת לְבַחוּרִים בְּעֵינֵיהֶם. "הָלוֹךְ וְטָפוֹף" - שֶׁהָיוּ מְהַלְּכוֹת אִשָּׁה גְּבוֹהָה עִם אִשָּׁה נְמוּכָה כְּדֵי לְהַבְלִיט אֶת גָּבְהָהּ. "וּבְרַגְלֵיהֶן תְּעַכַּסְנָה" - אָמַר רַבִּי יִצְחָק, שֶׁהָיוּ מְטִילוֹת מוֹר וַאֲפַרְסְמוֹן וּמִינֵי בְשָׂמִים בְּמִנְעֲלֵיהֶן וּמְהַלְּכוֹת בְּשׁוּקֵי יְרוּשָׁלַיִם, וּכְשֶׁהָיוּ מַגִּיעוֹת לְיַד בַּחוּרֵי יִשְׂרָאֵל, הָיוּ בּוֹעֲטוֹת בַּקַּרְקַע וּמַתִּיזוֹת עֲלֵיהֶן מִמִּינֵי הַבְּשָׂמִים, וּמַכְנִיסוֹת בָּהֶם יֵצֶר הָרָע כְּמוֹ אֶרֶס שֶׁל נָחָשׁ. 
וּמֶה הָיָה עָנְשָׁן? דָּרַשׁ רַבָּה בַּר עוּלָא: "וְהָיָה תַחַת בֹּשֶׂם - מַק יִהְיֶה" - מָקוֹם שֶׁהָיוּ מִתְבַּשְּׂמוֹת בּוֹ נַעֲשָׂה נְמָקִים נְמָקִים, מִין צָרַעַת וְרִקָּבוֹן פָּרְחָה בָּהֶן. "וְתַחַת חֲגוֹרָה - נִקְפָּה" - מָקוֹם שֶׁהָיוּ חֲגוּרוֹת בְּצִלְצוּל - מִין קִשּׁוּט נָאֶה, נַעֲשָׂה נְקָפִים נְקָפִים, כְּלוֹמַר חַבּוּרוֹת חַבּוּרוֹת. "וְתַחַת מַעֲשֶׂה מִקְשֶׁה - קָרְחָה" - מָקוֹם שֶׁהָיוּ מִתְקַשְּׁטוֹת בּוֹ, נַעֲשָׂה קְרָחִים קְרָחִים. "וְתַחַת פְּתִיגִיל - מַחֲגֹרֶת שָׂק" - פְּתָחִים הַמְּבִיאִים לִידֵי גִילָה, יִהְיוּ לְמַחֲגֹרֶת שַׂק. 
וְעוֹד שָׁם: "וְשִׂפַּח ה' קָדְקֹד בְּנוֹת צִיּוֹן" - אָמַר רַבִּי יוֹסֵי בְּרַבִּי חֲנִינָא: מְלַמֵּד שֶׁפָּרְחָה בָּהֶן צָרַעַת. 
נוֹרָא עֹנֶשׁ בְּנוֹת צִיּוֹן עַל חֵטְא חֹסֶר הַצְּנִיעוּת שֶׁהָיָה בִּזְמַן חֻרְבַּן הַבַּיִת. וּכְדֵי שֶׁיִּבָּנֶה בֵּית מִקְדָּשֵׁנוּ, עָלֵינוּ לְתַקֵּן בִּתְשׁוּבַת הַמִּשְׁקָל אֶת פְּגָמֵינוּ. 
וְנַחֲזֹר לָעִנְיָן הָרִאשׁוֹן שֶׁפָּתַחְנוּ בּוֹ, וְהוּא אֲשֶׁר מַפְתֵּחַ הַגְּאֻלָּה מִצַּד אֶחָד, וְהַחֻרְבָּן מִצַּד שֵׁנִי, נָתוּן בִּידֵי נְשׁוֹת יִשְׂרָאֵל. וּלְכָךְ מַה הַפֶּלֶא כִּי רָאָה הַיֵּצֶר הָרָע בַּדּוֹר הָאַחֲרוֹן בִּפְרָט, לְהַפְעִיל כָּל כֹּחוֹתָיו בַּעֲוֹן הַפְּרִיצוּת וּלְבוּשׁ הַשַּׁחַץ וְהַמּוֹדָה - הֲלֹא מִי כָּמוֹהוּ יוֹדֵעַ שֶׁבָּזֶה תָּלוּי קִיּוּמוֹ אוֹ בִּטּוּלוֹ. 
וִידוּעִים דִּבְרֵי הַגָּאוֹן הַצַּדִּיק רַבִּי אֵלִיָּהוּ לָאפְּיָאן זַצַ"ל שֶׁאָמַר, כַּאֲשֶׁר ב' מְדִינוֹת לוֹחֲמוֹת זוֹ בְּזוֹ, וְאֵין זוֹ מִלְחֶמֶת הַכְרָעָה, אֲזַי הַמִּלְחָמָה אֵינָהּ קָשָׁה כָּל כָּךְ, אָמְנָם כַּאֲשֶׁר הַמִּלְחָמָה הִיא מִלְחֶמֶת הַכְרָעָה, כְּלוֹמַר שֶׁהַמְנַצֵּחַ הֲרֵי הוּא מוֹלֵךְ, וְהַמְנֻצָּח עֶבֶד לוֹ, אֲזַי הַמִּלְחָמָה בֵּינֵיהֶם קָשָׁה, וְכָל צַד נוֹתֵן כָּל כּוֹחוֹתָיו בְּכָל הָאֶפְשָׁרֻיּוֹת הַנִּתָּנוֹת כְּדֵי לִהְיוֹת מֶלֶךְ וְלֹא עֶבֶד. כֵּן הוּא עַתָּה בְּדוֹרֵנוּ - דּוֹר עִקְּבְתָא דִמְשִׁיחָא - נִלְחָמִים כּוֹחוֹת הַקְּדֻשָּׁה וְהַסִּטְרָא אָחֳרָא בְּכָל הַכּוֹחוֹת, לְפִי שֶׁעַתָּה הוּא קֹדֶם זְמַן בִּטּוּלָם, וְלָכֵן מִתְאַמְּצִים בְּכָל כֹּחָם לְהַמְשִׁיךְ אֶת חַיּוּתָם וְקִיּוּמָם הַתָּלוּי בְּהַחֲטָאַת יִשְׂרָאֵל בְּגִלּוּי עֲרָיוֹת, שֶׁבָּזֶה מֻבְטָחִים שֶׁתֵּאָרֵךְ גָּלוּת יִשְׂרָאֵל, וּבָזֶה יֵאָרֵךְ זְמַן קִיּוּמָם, כִּי סוֹד הַגְּאֻלָּה תָּלוּי בִּשְׁמִירַת הַקְּדֻשָּׁה, כִּי הוּא הֶעָוֹן הַגָּדוֹל לְ"שָׁב מֵאַחֲרֶיךָ". וּבִזְכוּת הַצְּנִיעוּת יָשׁוּב ה' לִגְאֹל עַמּוֹ כַּאֲשֶׁר גְּאָלָם מִמִּצְרַיִם, בִּזְכוּת נָשִׁים צִדְקָנִיּוֹת שֶׁשָּׁמְרוּ עַל עַצְמָן מָאתַיִם וְעֶשֶׂר שָׁנִים בְּמַצָּבִים קָשִׁים, קְשָׁיֵי גוּף וָנֶפֶשׁ, וְלֹא טִמְּאוּ עַצְמָן כְּלָל, וַאֲפִלּוּ אַחַת מֵהֶן, כַּמּוּבָא בַּחֲזַ"ל. 
וְהַפְּרָט הַשֵּׁנִי שֶׁפָּתַחְנוּ בּוֹ - אֲשֶׁר עֶצֶם אֲרִיכוּת הַגָּלוּת עַל כָּל הַפֻּרְעָנֻיּוֹת וְהֶחֳלָיִים הַתְּלוּיִים בּוֹ הֵם בַּעֲוֹן פְּרִיצַת גִּדְרֵי הַצְּנִיעוּת, וּמַה שֶּׁיֵּשׁ לִבְנוֹת יִשְׂרָאֵל לִזְכֹּר: שֶׁאֵין שָׂנְאוּי לִפְנֵי הַשֵּׁם יִתְבָּרַךְ יוֹתֵר מֵעָוֹן זֶה שֶׁל זִמָּה, וְאֵין לְךָ דָּבָר הַגּוֹרֵם פֻּרְעָנוּת וּמִיתוֹת מְשֻׁנּוֹת בְּעַם יִשְׂרָאֵל כֶּעָוֹן הַמַּר וְהַנּוֹרָא הַזֶּה, וּכְמוֹ שֶׁהֵבֵאנוּ לְקַמָּן בְּפֶרֶק א' מֵעִנְיַן חֵטְא בְּנוֹת מוֹאָב שֶׁגָּרְמָה גְּזֵרַת כְּלָיָה עַל כָּל יִשְׂרָאֵל וְנֶהֶרְגוּ 24,000 מִיִּשְׂרָאֵל בַּמַּגֵּפָה, וְלוּלֵי פִּנְחָס שֶׁקִּנֵּא לַה', הָיוּ כָּלִים לְגַמְרֵי - נַבִּיט וְנִרְאֶה: הַיּוֹם בְּיָמֵינוּ אֵין מַגֵּפָה? אֵין גְּזֵרַת כְּלָיָה? וּכְמוֹ שֶׁתֵּאֵר חָכָם מֵחַכְמֵי הַמּוּסָר אֶת מַצָּבֵנוּ הַיּוֹם: 
אָנוּ נִמְצָאִים בִּזְמַן שֶׁאֵין הַשִּׂנְאָה כְּבוּשָׁה, וַחֲדָשִׁים לַבְּקָרִים מִתְחַדְּשִׁים עָלֵינוּ אֲסוֹנוֹת וּטְרָגֶדְיוֹת. בָּתֵּי הַחוֹלִים מְלֵאִים אֲנָשִׁים, נָשִׁים וָטַף. בְּ"בֶּלִינְסוֹן" יֶשְׁנָם מֵעַל 500 יְלָדִים חוֹלֵי סַרְטָן, רַחֲמָנָא לִצְלַן. בְּ"תֵל הַשּׁוֹמֵר" מֵעַל 340 יְלָדִים, וְעוֹד כָּהֵנָּה. כָּל שָׁנָה מִתְוַסְּפִים בְּאֶרֶץ יִשְׂרָאֵל כַּחֲמִשָּׁה עָשָׂר אֶלֶף חוֹלֵי סַרְטָן, רַחֲמָנָא לִצְלַן, וַהֲגַם שֶׁרַבִּים מֵהֶם נִפְטָרִים בְּמֶשֶׁךְ הַשָּׁנָה, בְּכָל זֹאת אַף פַּעַם אֵין מִטָּתוֹ שֶׁל חוֹלֶה שֶׁנִּפְטַר נִשְׁאֶרֶת רֵיקָה, תָּמִיד יֵשׁ מִישֶׁהוּ שֶׁמְּאַיֵּשׁ אוֹתָהּ, וְאַדְּרַבָּא, עוֹד חֲסֵרִים מְקוֹמוֹת, ה' יִשְׁמְרֵנוּ. אִם כֵּן, הָבָה נַחְפְּשָׂה דְּרָכֵינוּ וְנַחְקֹרָה אֵיפֹה נִמְצֵאת הַתְּשׁוּבָה לַמַּצָּב. נְעַיֵּן מֶה הָיָה מַצַּב בְּנֵי יִשְׂרָאֵל בִּזְמַן "בְּצֵאתִי מִמִּצְרַיִם", שֶׁזָּכוּ לִישׁוּעוֹת גְּדוֹלוֹת בִּזְכוּת צְנִיעוּתָן וְלֹא שִׁנּוּ לְבוּשָׁן, וּמֶה הָיָה מַצָּבָם בִּזְמַן "בְּצֵאתִי מִירוּשָׁלַיִם", שֶׁגָּלוּ וְנֶחֱרַב הַבַּיִת, וְאָז הָיוּ, כָּאָמוּר, בַּעֲוֹן חֹסֶר הַצְּנִיעוּת, וּכְמוֹ שֶׁכָּתַבְנוּ לְמַעְלָה עַל חֵטְא בְּנוֹת צִיּוֹן. 
וְאִם כֵּן, מַה הַפֶּלֶא לְכָל הֶחֳלָיִים וּלְכָל הַמִּיתוֹת הַמְשֻׁנּוֹת הָרַבּוֹת הַמִּתְחַדְּשׁוֹת עָלֵינוּ מִיּוֹם לְיוֹם, הֲלֹא אֵין לְךָ דָּבָר הַגּוֹרֵם מִיתָה בָּעוֹלָם כְּעָוֹן זֶה, וְזֶהוּ מִלְּבַד מִיתַת נַפְשׁוֹת בַּחוּרֵי יִשְׂרָאֵל וַאֲבַדּוֹן לְנִשְׁמָתָם בָּרוּחָנִיּוּת, אֲשֶׁר קָשָׁה הִיא יוֹתֵר מִמִּיתַת גּוּפָם, וּכְמוֹ שֶׁאָמְרוּ רַזַ"ל: גָּדוֹל הַמַּחֲטִיאוֹ יוֹתֵר מִן הַהוֹרְגוֹ. 
וְכַמּוּבָא בְּשֵׁם הַקָּדוֹשׁ "הַקָּנֶה": "וְאִם תָּשִׂים בְּדַעְתְּךָ שֶׁסִּבַּת הַמִּיתָה בָּעוֹלָם בַּעֲבוּר חִלּוּל הַקְּדֻשָּׁה", אִם כֵּן, הֲרֵי שֶׁכָּל הַשְּׁפִיכוּת דָּמִים שֶׁבְּיִשְׂרָאֵל, יֵשׁ לְאוֹתָן שֶׁאֵינָן שׁוֹמְרוֹת גִּדְרֵי הַצְּנִיעוּת אַחֲרָיוּת מְלֵאָה. 
וּרְאֵה עוֹד בְּסֵפֶר "טָהֳרַת הַקֹּדֶשׁ" הַמְיַחֵס אֶת צָרוֹת יִשְׂרָאֵל מִתְּקוּפַת מִלְחֶמֶת הָעוֹלָם הָרִאשׁוֹנָה עַד לְהַיּוֹם בַּעֲוֹן הַפְּרִיצוּת: 
...וְעַל זֶה לִבֵּנוּ דַּוַּי, שֶׁנִּשְׁכַּח מֵהַרְבֶּה בְּהֶמְשֵׁךְ הַזְּמַן גִּדְרֵי צְנִיעוּת אֲבוֹתֵינוּ וְאִמּוֹתֵינוּ. הַאִם תּוֹרָה חֲדָשָׁה יָצְאָה, חַס וְחָלִילָה? אוֹי וַאֲבוֹי לָנוּ שֶׁהִגַּעְנוּ לְמַיִם רַבִּים הָאַדִּירִים הַלָּלוּ, וְאוֹי לְעֵינַיִם שֶׁכָּךְ רוֹאוֹת - חֻרְבַּן כָּל הַקְּדֻשָּׁה, חֻרְבַּן צְנִיעוּת זֶרַע עַם קְדוֹשִׁים, אֲשֶׁר בָּזֶה נִכְתְּרוּ וְנִתְקַדְּשׁוּ מֵעוֹלָם, וּבִשְׁבִיל זֶה הָיָה יְצִיאָתָם מִמִּצְרַיִם - שֶׁלֹּא שִׁנּוּ מַלְבּוּשֵׁיהֶם. וְעַכְשָׁו יָרַדְנוּ לְסֵתֶר הַמַּדְרֵגָה, כִּי זֶה הָיָה בְּעָכְרֵנוּ, וְזֶה הָיָה הַגּוֹרֵם לַהֶרֶס וְלַאֲבַדּוֹן - מִדַּת יוֹסֵף הַצַּדִּיק אֲשֶׁר זֶה קִיּוּמוֹ שֶׁל עוֹלָם, כַּמּוּבָא בִּפְנִים אֲשֶׁר מִדַּת יְסוֹד הוּא הַמַּעֲמִיד לְכָל הָעוֹלָמוֹת, כְּדִכְתִיב: "אִם לֹא בְּרִיתִי יוֹמָם וָלַיְלָה חֻקֹּת שָׁמַיִם וָאָרֶץ לֹא שַׂמְתִּי". עַד שֶׁנִּתְרַבּוּ פּוֹשְׁעִים וּמוֹרְדִים הַמַּשְׁחִיתִים זַרְעָם, רַחֲמָנָא לִצְלַן, חוֹטְאִים וּמַחֲטִיאִים אֲחֵרִים, רַחֲמָנָא לִצְלַן. 
אוֹי וַאֲבוֹי! כִּי אֵין לָנוּ כֹּחַ לִכְתֹּב וְגַם לִצְעֹק וּלְדַבֵּר, כִּי שָׁמַיִם וָאֶרֶץ בּוֹכִים וּמְבַכִּים עַל זֶה, וְכָל צָבָא דִּלְעֵלָּא וְתַתָּא בּוֹכִים וּמְבַכִּים עַל זֶה, עַד שֶׁעָלָה קִטְרוּג הַגָּדוֹל, בַּעֲוֹנוֹתֵינוּ הָרַבִּים, עַד שֶׁפָּעַל רַב הַחוֹבֵל וְהִרְתִּיחַ וְהִרְעִיד וְהִרְתִּיעַ וְשָׁבַר הַסְּפִינָה וְרֹב חֲלָקֶיהָ צָלַל בְּמַיִם עַזִּים וְאַדִּירִים בְּחֻרְבָּנוֹ שֶׁל עוֹלָם [הַכַּוָּנָה לְחֻרְבַּן יַהֲדוּת אֵרוֹפָּה בַּשּׁוֹאָה הַמַּחֲרִידָה] וּמִיתוֹת מְשֻׁנּוֹת וְאַכְזָרִיּוֹת לְרִבּוֹא רְבָבָן מִזֶּרַע עַם הַקֹּדֶשׁ הָעֲמוּסִים מִנִּי בָטֶן, תַּלְמִידֵי חֲכָמִים וּבַעֲלֵי מַעֲשִׂים טוֹבִים, יְרֵאִים וּשְׁלֵמִים, זְקֵנִים עִם נְעָרִים, בַּחוּרִים וְגַם בְּתוּלוֹת, עֶדְרֵי צֹאן קָדָשִׁים, תִּינוֹקוֹת שֶׁל בֵּית רַבָּן, בָּנִים קְדוֹשִׁים וַחֲבִיבִים יוֹנְקֵי שָׁדַיִם שֶׁלֹּא חָטְאוּ, אֲשֶׁר אָדְמוּ עֶצֶם מִפְּנִינִים, נִמְסְרוּ לְיַד אֲרוּר הָעֲמָלֵק, יִמַּח שְׁמוֹ, וְחֵילוֹתָיו, תִּמַּח זִכְרָם, לְהַשְׁמִיד לַהֲרֹג וּלְאַבֵּד טַף וְנָשִׁים בְּכָל מִינֵי מִיתוֹת מְשֻׁנּוֹת וְאַכְזָרִיּוֹת אֲשֶׁר לֹא נִרְאֶה וְלֹא נִשְׁמָע כָּזֹאת, כִּי כָּל יִשְׂרָאֵל הַקְּדוֹשִׁים עֲרֵבִים זֶה לָזֶה, וְלָכֵן נֶהֱרָגִים וְנִסְפִּים גַּם צַדִּיקִים בִּזְמַן שֶׁמִּדַּת הַדִּין מְתוּחָה, וְזֹאת מִשּׁוּם הָעַרְבוּת - שֶׁעֲרֵבִים כָּל יִשְׂרָאֵל זֶה לָזֶה, וּבְעֵת הַגְּזֵרָה יָצְאָה, אָז אָכְלָה אֵשׁ סְבִיבוֹתָיו וּתְלַהֵט מוֹסְדֵי הָרִים, כַּאֲשֶׁר הָיָה, בַּעֲוֹנוֹתֵינוּ הָרַבִּים, גַּם כֵּן בְּכָל הַגְּזֵרוֹת הַקּוֹדְמוֹת, בִּפְרָט בְּשָׁעָה שֶׁאֵין מוֹחִים כַּדָּת וְכָרָאוּי. כִּי בְּאִם יֵשׁ צַדִּיק מוֹחֶה כָּרָאוּי עַל הַבְּרִית, יָכוֹל לְבַטֵּל כָּל הַגְּזֵרוֹת, כַּמּוּבָא בַּזֹּהַר הַקָּדוֹשׁ (פנחס רל"ח ע"ב), וְזֶה לְשׁוֹנוֹ: בְּגִין דְּכַד עָלְמָא אִיהוּ בְּדֹחֲקָא וְאִית צַדִּיק בְּעָלְמָא מְקָנֵי עַל בְּרִית - אַבָּהָן אִשְׁתַּתְּפוּ בֵּיהּ, וּבְגִינַיְהוּ אָמַר משֶׁה בְּדֹחֲקָא דְּיִשְׂרָאֵל (שמות ל"ב): "זְכֹר לְאַבְרָהָם לְיִצְחָק וּלְיִשְׂרָאֵל עֲבָדֶיךָ", עַד כָּאן לְשׁוֹנוֹ. כְּלוֹמַר, כְּשֶׁיֵּשׁ מִי שֶׁמּוֹחֶה עַל עֲוֹן הַזִּמָּה - הַקָּדוֹשׁ-בָּרוּךְ-הוּא בִּזְכוּת הָאָבוֹת מְבַטֵּל הַגְּזֵרוֹת מֵעַם יִשְׂרָאֵל, וּכְמוֹ שֶׁמָּצִינוּ בְּפִנְחָס שֶׁקִּנֵּא לַה' וְעָצַר אֶת הַמַּגֵּפָה. 
אוֹי לְדוֹר שֶׁהִגִּיעַ לְכָךְ! וְאֶל מִי תִדְמִי וְתִמְשְׁלִי חָלְיֵךְ בַּת יִשְׂרָאֵל, וּבַמֶּה תִּנָּחֵם עַל הֲרִיגַת גְּדוֹלַיִךְ. נִפְשְׁטָה חֶמְדָּתֵךְ בַּהֲרִיגַת מוֹרַיִךְ וְצַדִּיקַיִךְ. הֲלֹא אִם תִּשְׁאֲלִי, בַּת יִשְׂרָאֵל, עַל מָה עָשָׂה לִי ה' כָּכָה - לָכֵן דְּעִי לָךְ, בַּת יִשְׂרָאֵל, כִּי תִּתְבּוֹנְנִי בְּנַפְשֵׁךְ שֶׁהַכֹּל בִּשְׁבִיל פְּגַם הַפְּרִיצוּת, שֶׁעַל יְדֵי זֶה נִמְשָׁךְ פְּגַם הַיְסוֹד, אֲשֶׁר חָדָא מִלְּתָא הִיא, כִּי זֶה הַפְּגָם הִתְחִיל וְהִתְפַּשֵּׁט מֵעֲוֹן הַהֶפְקֵרוּת וְהַפְּרִיצוּת, רַחֲמָנָא לִצְלַן. 
כִּי בְּאִם יִשְׂרָאֵל הַקְּדוֹשִׁים נוֹטְרִין מִדַּת הַיְסוֹד [כְּלוֹמַר, שׁוֹמְרִים עַל קְדֻשָּׁתָם וּצְנִיעוּתָם], אֵין כָּל אֻמָּה וְלָשׁוֹן יָכוֹל לִשְׁלֹט בָּהֶם, כַּמּוּבָא בַּזֹּהַר הַקָּדוֹשׁ (נח ס"ו ע"ב) וְזֶה לְשׁוֹנוֹ: אָמַר רַבִּי אֶלְעָזָר, בְּכָל זִמְנָא דִּבְנֵי נָשָׁא יִתְאַחֲדוּן בִּבְרִית דָּא וְלָא יִשְׁבְּקוּן לֵיהּ לֵית עַם וְלִישָׁן בְּעָלְמָא דְּיָכוֹל לְאַבְאָשָׁא לוֹן, עַד כָּאן לְשׁוֹנוֹ. וּפְגַם הַבְּרִית אִקְּרֵי חֶרֶב נוֹקֶמֶת נְקַם בְּרִית, חַס וְחָלִילָה. הֲגַם כִּי סוֹף כָּל סוֹף הָיָה בָּזֶה חֶסֶד גָּדוֹל [בִּגְזֵרַת הַשּׁוֹאָה הַנּוֹרָאָה] לְתַקֵּן נַפְשׁוֹת יִשְׂרָאֵל אֲשֶׁר נִצְטָרְכוּ לְהִתַּקֵּן מִכַּמָּה דוֹרוֹת מִקֹּדֶם. 
וְכֵן יֵשׁ לָנוּ לִרְאוֹת מִדִּבְרֵי אֵלִיָּהוּ הַנָּבִיא זָכוּר לַטּוֹב, שֶׁכָּל הַהֶרֶס וְחֻרְבַּן עַם יִשְׂרָאֵל הוּא בֶּעָוֹן הַנּוֹרָא שֶׁל הַזְּנוּת כַּמּוּבָא בְּתָנָא דְבֵי אֵלִיָּהוּ (פי"ח): פַּעַם אַחַת הָיִיתִי מְהַלֵּךְ בְּתוֹךְ הַגּוֹלָה שֶׁבְּבָּבֶל, וְנִכְנַסְתִּי לְעִיר גְּדוֹלָה שֶׁל יִשְׂרָאֵל וּמָצָאתִי שָׁם מְלַמֵּד תִּינוֹקוֹת אֶחָד, וְיָשְׁבוּ לְפָנָיו מָאתַיִם נְעָרִים שֶׁרֻבָּן בְּנֵי שְׁמֹנֶה עֶשְׂרֵה שָׁנָה וּבְנֵי עֶשְׂרִים שָׁנָה, וְלַשָּׁנָה הָאַחֶרֶת חָזַרְתִּי לְשָׁם וְלֹא מָצָאתִי אֶת הַתַּלְמִידִים, וְאֵין רַבָּן בֵּינֵיהֶם, אֶלָּא בֵּן אֶחָד בִּלְבַד שֶׁהוּא הָיָה בֶּן בֶּן בְּנוֹ. שֶׁבִּשְׁבִיל מַעֲשֵׂיהֶם הַמְקֻלְקָלִים שֶׁל אוֹתָן נְעָרִים מֵת רַבָּן, וּמֵתָה אִשְׁתּוֹ וּמֵת בְּנוֹ וּמֵת בֶּן בְּנוֹ, וּמֵתוּ כָּל הַנְּעָרִים שֶׁרֻבָּם בְּנֵי שְׁמֹנֶה עֶשְׂרֵה וּבְנֵי עֶשְׂרִים, וְלֹא נִשְׁתַּיְּרוּ רַק הַקְּטַנִּים, וְהָיִיתִי בּוֹכֶה וּמִתְאַנֵּחַ עֲלֵיהֶם, עַד שֶׁבָּא מַלְאָךְ מִן הַשָּׁמַיִם וְאָמַר לִי: מִפְּנֵי מָה אַתָּה בּוֹכֶה וּמִתְאַנֵּחַ, אָמַרְתִּי לוֹ: וְכִי לֹא אֶבְכֶּה וְאֶתְאַנַּח עַל אֵלּוּ שֶׁבָּאוּ לִידֵי מִקְרָא וּמִשְׁנָה וְעַכְשָׁו הָלְכוּ לָהֶם וְהָיוּ כְּלֹא הָיוּ? וְאָמַר לִי: לֹא יָפֶה עָשִׂיתָ שֶׁאַתָּה בּוֹכֶה וּמִתְאַבֵּל וּמִתְאַנֵּחַ עֲלֵיהֶם. אָמַרְתִּי לוֹ מִפְּנֵי מָה, וְאָמַר לִי שֶׁהֵן הָיוּ עוֹשִׂין דְּבָרִים מְכֹעָרִין וּדְבָרִים שֶׁאֵינָן רְאוּיִים וּמְקֻלְקָלִים בְּעַצְמָן וְהָיוּ מוֹצִיאִין שִׁכְבַת זֶרַע חִנָּם, וְהֵן לֹא הָיוּ יוֹדְעִין בְּעַצְמָן שֶׁהַמִּיתָה מַשַּׂגְתָּן. 
וּנְסַיֵּם בְּדִבְרֵי הָאוֹר הַחַיִּים הַקָּדוֹשׁ עַל פָּסוּק "אָסְרִי לַגֶּפֶן עִירֹה וְלַשּׂרֵקָה בְּנִי אֲתֹנוֹ" (ויחי מט, יא): כָּתוּב בַּזֹּהַר הַקָּדוֹשׁ, שֶׁאָמְנָם מִצַּד הַקְּדֻשָּׁה הַזָּכָר כֹּחוֹ גָּדוֹל יוֹתֵר, אַךְ בְּכֹחוֹת הַטֻּמְאָה, בְּחִינוֹת הַנְּקֵבָה קָשִׁים וַחֲזָקִים יוֹתֵר. וּפֵרֵשׁ עַל פִּי זֶה שֶׁלֶּעָתִיד מֻבְטָחִים יִשְׂרָאֵל שֶׁתְּבֻטַּל כֹּחַ הַטֻּמְאָה לְגַמְרֵי, כּוֹלֵל כֹּחוֹת הַנּוּקְבִיִּים, שֶׁהֵמָּה כֹּחוֹת חֲזָקִים מְאֹד. וּלְפִי פֵרוּשׁוֹ יֵשׁ לָנוּ גַּם לְהָבִין, שֶׁבְּכֹחַ הַנָּשִׁים, בִּשְׁמִירַת קְדֻשָּׁתָן וּצְנִיעוּתָן, הֲרֵי שֶׁהֵם מְבַטְּלוֹת כּוֹחוֹת הַטֻּמְאָה הַנּוּקְבִיִּים, אֲשֶׁר הֵמָּה קָשִׁים יוֹתֵר וְיוֹתֵר מֵהַזְּכָרִים. כִּי כְּשֵׁם שֶׁכָּל עָצְמַת הַטֻּמְאָה הֵמָּה כֹּחוֹת הַנְּקֵבָה שֶׁבַּטֻּמְאָה - אִם כֵּן, דַּוְקָא מִין אֶת מִינוֹ יָבֹא וִיבַטֵּל וְיַכְחִישׁ כֹּחָם, שֶׁהֵמָּה הַנָּשִׁים, בִּמְסִירוּת נַפְשָׁם עַל קְדֻשַּׁת וְטָהֳרַת יִשְׂרָאֵל. הֲרֵי שֶׁבָּזֶה נִלְחֲמוֹת בְּכֹחוֹת הַטֻּמְאָה הַנּוּקְבִיִּים וּמְקָרְבִים גְּאֻלָּתָן וִישׁוּעָתָן שֶׁל יִשְׂרָאֵל. 
פרק א - פרקי התבוננות
א - בפריצת גדרי הצניעות ראוי העולם לכליה
הֶאֱרַכְנוּ בַּהַקְדָּמָה לְבָאֵר שֶׁאַחֲרָיוּת מַצַּב הָעוֹלָם מֻטָּל עַל הַנָּשִׁים, וְלֹא עוֹד אֶלָּא אַף גְּאֻלָּתָן שֶׁל יִשְׂרָאֵל תְּלוּיָה בְּצִדְקוּתָן וּצְנִיעוּתָן שֶׁל הַנָּשִׁים, וְשֶׁמָּא נִדְמֶה לָכֶן כִּי מֻגְזָם הוּא לְהַטִּיל עַל בַּת יִשְׂרָאֵל אֶת אַחֲרָיוּת הַגָּלוּת, וּבְוַדַּאי מֻקְשֶׁה לָכֶם זֹאת, וּבִפְרָט שֶׁיֵּשׁ לָכֶם גַּם לִטְעֹן: הֲלֹא רֹב מִצְוֹת הַתּוֹרָה נִתְּנוּ לַגְּבָרִים וְלֹא לַנָּשִׁים, וְאִם כֵּן, לָמָּה עָלֵינוּ תְּלוּנַתְכֶם לִתְלִיַּת הַקּוֹלָר בְּצַוָּארֵנוּ? 
הָבָה נְנַסֶּה לְהַסְבִּיר לָכֶן זֹאת בְּטוּב טַעַם בְּסִיַּעְתָּא דִשְׁמַיָּא. 
יָדוּעַ וּמְפֻרְסָם הַנֶּאֱמַר בְּתוֹרָתֵנוּ הַקְּדוֹשָׁה עַל רְצוֹן בִּלְעָם הָרָשָׁע לְקַלֵּל אֶת יִשְׂרָאֵל, וְלֹא נְתָנוֹ ה' יִתְבָּרַךְ, וְכַנֶּאֱמַר: "וַיַּהֲפֹךְ ה' אֱלֹקֶיךָ לְּךָ אֶת הַקְּלָלָה לִבְרָכָה כִּי אֲהֵבְךָ ה' אֱלֹקֶיךָ". וּכְשֶׁרָאָה בִּלְעָם שֶׁתּוֹחַלְתּוֹ נִכְזְבָה מִלְּקַלֵּל אֶת יִשְׂרָאֵל, קָרָא בִּלְעָם לְבָלָק וְאָמַר לוֹ: "וְעַתָּה הִנְנִי הוֹלֵךְ לְעַמִּי לְכָה אִיעָצְךָ אֲשֶׁר יַעֲשֶׂה הָעָם הַזֶּה לְעַמְּךָ בְּאַחֲרִית הַיָּמִים" (במדבר כד, יב), וּמְפָרֵשׁ רַשִׁ"י: לְכָה אִיעָצְךָ - אֵיזֶה עֵצָה נָתַן לוֹ כְּדֵי לְהַשְׁמִיד אֶת יִשְׂרָאֵל? אָמַר לוֹ: אֱלֹקֵיהֶם שֶׁל אֵלּוּ שׂוֹנֵא זִמָּה, וְלֹא תוּכַל לְהַאֲבִידָן מִן הָעוֹלָם אֶלָּא אִם כֵּן יִכָּשְׁלוּ בְּחֵטְא גִּלּוּי עֲרָיוֹת. וְנָתַן לוֹ עֵצָה וְדֶרֶךְ פִּתּוּי, כַּמְבֹאָר בִּגְמָרָא סַנְהֶדְרִין (קו) אֵיזוֹ עֵצָה מְתֻחְכֶּמֶת נָתַן לוֹ כְּדֵי לִמְשֹׁךְ אֶת בְּנֵי יִשְׂרָאֵל וּלְהַכְשִׁילָן, וַעֲצָתוֹ שֶׁל בִּלְעָם הָרָשָׁע הִצְלִיחָה. וּמַה שֶּׁלֹּא הִצְלִיחַ בִּקְלָלוֹתָיו הוּא וּבָלָק עִם כָּל הִשְׁתַּדְּלוּתָם, הִצְלִיחוּ בְּ"גָדוֹל" - לְאַבֵּד מֵעַם יִשְׂרָאֵל עֶשְׂרִים וְאַרְבַּע אֶלֶף! וְאִלּוּלֵי פִּנְחָס שֶׁקִּנֵּא קִנְאַת ה' בְּדָקְרוֹ אֶת זִמְרִי בֶּן סָלוּא וְכָזְבִּי בַת צוּר, לֹא הָיְתָה הַמַּגֵּפָה נֶעֱצֶרֶת, וְהָיְתָה כְּלָיָה נֶחֱרֶצֶת עַל עַם יִשְׂרָאֵל, וְכַנֶּאֱמַר: "פִּינְחָס בֶּן אֶלְעָזָר בֶּן אַהֲרֹן הַכֹּהֵן הֵשִׁיב אֶת חֲמָתִי מֵעַל בְּנֵי יִשְׂרָאֵל... וְלֹא כִלִּיתִי אֶת בְּנֵי יִשְׂרָאֵל בְּקִנְאָתִי" (פנחס כה, יא). 
נִתְבּוֹנֵן! גּוֹי, רָשָׁע, בִּלְעָם הָרָשָׁע יָדַע אֶת סוֹד תַּכְלִית שִׂנְאָתוֹ שֶׁל הַקָּדוֹשׁ-בָּרוּךְ-הוּא בְּעוֹלָמוֹ, וְהוּא עֲוֹן הַזְּנוּת, וְיָדַע שֶׁבָּזֶה תָּלוּי קִיּוּם יִשְׂרָאֵל, וְעַד כִּלְיוֹנוֹ הַמֻּחְלָט, חַס וְחָלִילָה, לְלֹא רַחֵם. 
גּוֹי רָשָׁע נוֹסָף מָצִינוּ שֶׁיָּדַע גַּם כֵּן סוֹד זֶה, וְהוּא נְבוּכַדְנֶצַּר הָרָשָׁע. כַּאֲשֶׁר הִגְלָה אֶת יִשְׂרָאֵל בְּחֻרְבַּן בַּיִת רִאשׁוֹן וְהָיוּ כָּל יִשְׂרָאֵל בְּצָרָה גְּדוֹלָה; גּוֹלִים מֵאֶרֶץ אֲבוֹתֵיהֶם הֵם וּנְשֵׁיהֶם וְטַפָּם לְאֶרֶץ זָרָה, מובא במדרש צִוָּה נְבוּכַדְנֶצַּר לִנְבוּזָרָאדָן שַׂר צְבָאוֹ וּלְכָל חַיָּלָיו: כְּדֵי שֶׁיֻּצְלַח בְּיָדֵינוּ חֻרְבַּן בֵּית הַמִּקְדָּשׁ וּלְהַגְלוֹת אֶת עַם יִשְׂרָאֵל מֵאַדְמָתָם, הִזָּהֲרוּ מִלִּנְגֹּעַ בַּנְּשׂוּאוֹת שֶׁבָּהֶם. כִּי אִם תַּחְטְאוּ בָּהֶם, לֹא יִתְּנֵם ה' בְּיָדֵינוּ, כִּי אֱלֹקֵיהֶם שׂוֹנֵא זִמָּה הוּא, וְאִם תַּחְטְאוּ בְּזִמָּה, לֹא יִתְּנֵם ה' בְּיָדֵינוּ, כִּי יִקְצֹף עָלֵינוּ מְאֹד. וְלָכֵן הִזָּהֲרוּ מֵחֵטְא זֶה לְמַעַן יִתְּנֵם ה' בְּיָדֵינוּ. 
וַהֲרֵי אִם גּוֹיִם אֵלּוּ יָדְעוּ מַהוּ סוֹד קִיּוּמָן שֶׁל יִשְׂרָאֵל, וּלְהֵפֶךְ - מַהוּ כִּלְיוֹן הָאֻמָּה - שֶׁכֻּלּוֹ תָּלוּי בְּחֵטְא הַזִּמָּה וְגִלּוּי עֲרָיוֹת, הֵיאַךְ אָנוּ, עַם יִשְׂרָאֵל, לֹא נָבִין זֹאת וְנִהְיֶה אָחֳרָאִים לְכָךְ בִּמְלֹא הָאַחֲרָיוּת. 
ב - עון הפריצות מסלק שכינה מישראל, ולכך נחשפים לכל פרעניות שבעולם
כָּל שְׁמִירָתָן שֶׁל יִשְׂרָאֵל תְּלוּיָה כְּשֶׁיֵּשׁ הַשְׁרָאַת שְׁכִינָה בְּיִשְׂרָאֵל. וּלְמַעֲשֶׂה, זֶה כָּל תַּכְלִית הָרָצוֹן שֶׁל הַבּוֹרֵא בִּבְנִיַּת הַמִּשְׁכָּן וּבֵית הַמִּקְדָּשׁ, וּכְמוֹ שֶׁנֶּאֱמַר: "וְעָשׂוּ לִי מִקְדָּשׁ וְשָׁכַנְתִּי בְּתוֹכָם" (שמות כה, ח), וְזֶהוּ כָּל רְצוֹן ה' בְּתַכְלִית הַבְּרִיאָה - לִשְׁכֹּן בְּתוֹךְ עַם יִשְׂרָאֵל. וַחֲזַ"ל אוֹמְרִים, כְּשֶׁשְּׁכִינָה בְּיִשְׂרָאֵל, הֲרֵי שֶׁהֵם מֻשְׁפָּעִים בְּשֶׁפַע גָּדוֹל שֶׁל בָּנֵי חַיֵּי וּמְזוֹנֵי. וְאֵין לְךָ שׁוֹמֵר גָּדוֹל לְיִשְׂרָאֵל כְּמוֹ בִּזְמַן שֶׁהַשְּׁכִינָה מְסוֹכֶכֶת עֲלֵיהֶם כְּאִמָּא עַל בָּנֶיהָ, וּמַצִּילָתָן מִכָּל פֻּרְעָנֻיּוֹת קָשׁוֹת וְרָעוֹת. 
אוּלָם אֵין לְךָ דָּבָר הַמְסַלֵּק שְׁכִינָה מִיִּשְׂרָאֵל כַּעֲוֹן הַזִּמָּה, וְכַנֶּאֱמַר בַּפָּסוּק (דברים כג, טו) "וְלֹא יִרְאֶה בְךָ עֶרְוַת דָּבָר וְשָׁב מֵאַחֲרֶיךָ" - שֶׁבַּעֲוֹן עֶרְוַת דָּבָר - שָׁב מֵאַחֲרֶיךָ, סִלּוּק הַשְּׁכִינָה, רַחֲמָנָא לִצְלַן. וְאָז, הֲרֵי שֶׁעַם יִשְׂרָאֵל חָשׂוּף לְכָל הַפֻּרְעָנֻיּוֹת וְהֶחֳלָיִים שֶׁבָּעוֹלָם, שֶׁהֲרֵי הַחֲסִינוּת, שֶׁהִיא הַשְּׁכִינָה הַקְּדוֹשָׁה, נִסְתַּלְּקָה מֵהֶם. 
הֲלֹא לָכֶן, בְּנוֹת יִשְׂרָאֵל, לְהָבִין בְּשָׁמְעֲכֶן פְּלוֹנִי נִרְצַח, פְּלוֹנִי נֶחֱלָה בְּמַחֲלָה אֲשֶׁר לֹא יוּכַל לְהֵרָפֵא, אֶזְרָחִים נִסְפּוּ וְנֶהֶרְגוּ עַל יְדֵי מְחַבְּלִים, תְּאוּנוֹת דְּרָכִים, עֲנִיּוּת, וְעוֹד כָּהֵנָּה וְכָהֵנָּה, רַחֲמָנָא לִצְלַן, תֵּכֶף עַל כָּל בַּת יִשְׂרָאֵל כְּשֵׁרָה לִבְדֹּק אֶת עַצְמָהּ אִם אֵין יָדָהּ בַּמַּעַל וּבַפֻּרְעָנוּת הַזּוֹ, שֶׁהֲרֵי נֶאֱמַר: "חֶרֶב נֹקֶמֶת נְקַם בְּרִית" (ויקרא כו, כה), וְאָמְרוּ חַזַ"ל : אֵין אַנְדְּרָלָמוּסְיָה וּפֻרְעָנוּת בָּאָה לָעוֹלָם אֶלָּא כְּשֶׁיֵּשׁ תַּעֲרֹבֶת אֲנָשִׁים וְנָשִׁים. כְּלוֹמַר, פִּרְצָה בְּגִדְרֵי הַצְּנִיעוּת. 
וּבַמִּשְׁנָה (פה מ"ב) בְּמַסֶּכֶת סֻכָּה מוּבָא: "ומתקנין שם תיקון גדול: וּמְפָרֶשֶׁת הַגְּמָרָא, מַהוּ הַתִּקּוּן הַגָּדוֹל שֶׁעָשׂוּ בְּהַר הַבַּיִת - עֶזְרַת נָשִׁים, מְחִיצָה נִפְרֶדֶת לִמְנֹעַ תַּעֲרֹבֶת אֲנָשִׁים וְנָשִׁים, וְקוֹרֵאת לָזֶה הַגְּמָרָא "תִּקּוּן גָּדוֹל", לְהַרְאוֹתְךָ חֲשִׁיבוּת הָעִנְיָן גַּם בְּמָקוֹם נוֹרָא וְקָדוֹשׁ כְּהַר הַבַּיִת, שֶׁכָּל הַבָּאִים שָׁם הֲלֹא בָּאִים בְּיִרְאָה וָפַחַד, וְכֹחַ הַיֵּצֶר חַלָּשׁ לִכְאוֹרָה, אַף עַל פִּי כֵן תִּקּוּן גָּדוֹל הָיָה גַּם שָׁם - לִבְנוֹת עֶזְרַת נָשִׁים, וְכָל שֶׁכֵּן בְּמָקוֹם שֶׁיֵּשׁ צְחוֹק וְקַלּוּת רֹאשׁ, כַּמָּה שֶׁהַתַּעֲרֹבֶת גּוֹרֶמֶת חָלִילָה חֻרְבָּן וְהֶרֶס. 
ג - מסירות נפש של נשים צדקניות במצרים
הָבָה וְנִרְאֶה מֶה הָיְתָה צְנִיעוּתָן שֶׁל בְּנוֹת יִשְׂרָאֵל בַּתְּקוּפָה הַקָּשָׁה שֶׁל גָּלוּת מִצְרַיִם, שֶׁכֹּה מַגְדִּירִים אוֹתָן חֲזַ"ל: "נָשִׁים צִדְקָנִיּוֹת". וְלֹא עוֹד, אֶלָּא שֶׁמְּיַחֲסִים אֶת כָּל הַגְּאֻלָּה לִזְכוּתָן. 
מְסַפְּרִים לָנוּ חֲכָמֵינוּ זִכְרוֹנָם לִבְרָכָה, שֶׁבְּנוֹת יִשְׂרָאֵל הַכְּשֵׁרוֹת, כְּשֶׁהָיוּ יוֹצְאוֹת לַחוּץ, הָיוּ מְכַעֲרוֹת עַצְמָן בְּפֶחָם, וּכְשֶׁהָיָה הַמִּצְרִי רוֹצֶה לְהִתְעַסֵּק עִמָּן, הָיָה רוֹאֶה מַרְאֵיהֶן הַמְכֹעָר וּפוֹרֵשׁ מֵהֶם. וּכְשֶׁהָיוּ בְּבָתֵּיהֶן הָיוּ מְקַשְּׁטוֹת עַצְמָן בְּיוֹתֵר לְבַעְלֵיהֶן, וּבִזְכוּתָן פָּרוּ וְרָבוּ בְּנֵי יִשְׂרָאֵל לִמְאֹד מְאֹד. 
וּבֶאֱמֶת יֵשׁ לַעֲמֹד יוֹתֵר בְּעֹמֶק עַל גַּדְלוּתָן שֶׁל נְשׁוֹת יִשְׂרָאֵל בְּאוֹתָהּ תְּקוּפָה; 
עַם יִשְׂרָאֵל הָיוּ בְּאוֹתָהּ תְּקוּפָה בִּזְמַן שֶׁל הַסְתָּרַת פָּנִים, שִׁעְבּוּד גּוּף וָנֶפֶשׁ קָשֶׁה, עֲבוֹדַת פָּרֶךְ לְלֹא לֵאוּת, וְכַיָּדוּעַ וּמְפֻרְסָם בַּתּוֹרָה וּבְמִדְרְשֵׁי רַזַ"ל. 
אֵיזוֹ תִּקְוָה וּשְׁאִיפָה הָיְתָה אָז לְבַת יִשְׂרָאֵל לְהָקִים בַּיִת נֶאֱמָן וְצָנוּעַ אַחֲרֵי רְאוֹתָהּ אֶת בַּעְלָהּ שָׁבוּר וְרָצוּץ אַחַר יוֹם עֲבוֹדָה מְפָרֵךְ? אֵיזוֹ תִּקְוָה וּשְׁאִיפָה הָיָה לָהֶן לְהָבִיא יְלָדִים לָעוֹלָם אַחֲרֵי הַגְּזֵרָה שֶׁל "כָּל הַבֵּן הַיִּלּוֹד הַיְאֹרָה תַּשְׁלִיכֻהוּ"? אֵיזֶה עִנְיָן בִּכְלָל נִשְׁאַר לְאוֹתָן נָשִׁים לִשְׁמֹר אֱמוּנִים לַבַּעַל כְּשֶׁאֵין שׁוּם תֹּכֶן שֶׁל מִשְׁפָּחָה מְסֻדֶּרֶת? הֲלֹא אָנוּ רוֹאִים שֶׁהַרְבֵּה גָּרְמָה הַגָּלוּת לְיִשְׂרָאֵל לִטָּמַע בֵּין הַגּוֹיִם, אוֹ כְּדֵי לְהַחֲנִיף לָהֶם, אוֹ סְתָם לְהַחֲלִיף סִגְנוֹן-חַיִּים גּוֹיִי יוֹתֵר טוֹב וְיוֹתֵר בָּטוּחַ, לִכְאוֹרָה. 
וּבְנוֹת יִשְׂרָאֵל הַכְּשֵׁרוֹת וְהַצִּדְקָנִיּוֹת שָׁמְרוּ עַל צְנִיעוּתָן וְלֹא הֵפֵרוּ אֱמוּנָתָן לְבַעְלֵיהֶן, וְלֹא דַּי שֶׁלֹּא הָלְכוּ לִשְׂדוֹת זָרִים, אֶלָּא עָשׂוּ פְּעֻלּוֹת הַדּוֹחוֹת אֶת הַזָּרִים מִלְּהִתְקָרֵב אֲלֵיהֶן. 
וּכְמוֹ שֶׁאָמְרוּ חֲזַ"ל בַּמִּדְרָשׁ (ומובא ברש"י במדבר כו, ה) עַל הַמִּלִּים "הַחֲנֹכִי" "הַפַּלֻּאִי" - ה' בַּתְּחִלָּה וְי' בַּסּוֹף - שֵׁם הַשֵּׁם מֵעִיד עֲלֵיהֶם שֶׁלֹּא נִכְשְׁלָה שׁוּם אַחַת מֵהֶן, וְכָל יִשְׂרָאֵל הָיוּ זֶרַע קֹדֶשׁ לְלֹא שׁוּם הִתְבּוֹלְלוּת. 
וְעוֹד יֵשׁ לָנוּ לִרְאוֹת כַּמָּה חֲבִיבָה וַחֲשׁוּבָה שְׁמִירַת הַקְּדֻשָּׁה כְּדֵי לְהָגֵן עַל כָּל יִשְׂרָאֵל. 
אוֹמְרִים חֲזַ"ל "הַיָּם רָאָה וַיָּנֹס" - מָה רָאָה? רָאָה אֲרוֹנוֹ שֶׁל יוֹסֵף, שֶׁנֶּאֱמַר בּוֹ: "וַיָּנָס וַיֵּצֵא הַחוּצָה", כְּלוֹמַר, רָאָה הַיָּם זְכוּת עֲמִידָתוֹ בַּנִּסָּיוֹן שֶׁל יוֹסֵף הַצַּדִּיק, וּבָזֶה נִקְרַע הַיָּם לִבְנֵי יִשְׂרָאֵל. הֲרֵי עוֹד רֶמֶז שֶׁגְּאֻלָּתָן שֶׁל יִשְׂרָאֵל תְּלוּיָה בַּעֲמִידָה אֵיתָנָה וּבִשְׁמִירָה קַפְּדָנִית עַל גִּדְרֵי הַקְּדֻשָּׁה, וְשֶׁרַק בִּזְכוּת שֶׁשָּׁמַר יוֹסֵף עַל קְדֻשָּׁתוֹ, זָכוּ יִשְׂרָאֵל לִקְרִיעַת יַם סוּף. 
וְעָלֵינוּ לָדַעַת, דִּכְמוֹ שֶׁחָמוּר לִמְאֹד גּוּפָן שֶׁל עֲרָיוֹת, הוּא הַדִּין לַאֲבִיזָרַיְהוּ שֶׁל עֲרָיוֹת הַכּוֹלְלִים פְּרָטִים רַבִּים: שִׂיחָה עִם הָאִשָּׁה, הִסְתַּכְּלוּת, לֵיצָנוּת וְקַלּוּת רֹאשׁ, הִרְהוּר וְכַדּוֹמֶה. וּכְמוֹ שֶׁשָּׂנְאוּי לִפְנֵי הַשֵּׁם יִתְבָּרַךְ אַב הַטֻּמְאָה - כֵּן שְׂנוּאִים לְפָנָיו תּוֹלְדוֹתָיו. 
ד - אשה הפרוצה בגדרי הצניעות - בכלל "מחטיאי הרבים"
בְּנוֹת יִשְׂרָאֵל! - אַחֲרָיוּת כְּבֵדָה מֻטֶּלֶת עֲלֵיכֶם, כִּי בְּחֹסֶר זְהִירוּת הֲרֵי מִיָּד אַתֶּן נִכְשָׁלוֹת בֶּעָוֹן הֶחָמוּר בְּיוֹתֵר הַנִּקְרָא "מַחֲטִיאֵי הָרַבִּים".
וּנְבָאֵר זֹאת. 
יָדוּעַ חֹמֶר עֲוֹן הַמַּחֲטִיא אֶת הָרַבִּים, אֲשֶׁר נֶאֱמַר עָלָיו: "שֶׁאֵין מַסְפִּיקִין בְּיָדוֹ לַעֲשׂוֹת תְּשׁוּבָה", וּתְשׁוּבָתוֹ קָשָׁה וַאֲרֻכָּה. כִּי מַה שֶּׁאָמְרוּ חֲזַ"ל "אֵין מַסְפִּיקִין בְּיָדוֹ", הַיְנוּ שֶׁאֵין נוֹתְנִין לוֹ מִן הַשָּׁמַיִם סִיַּעְתָּא דִשְׁמַיָּא לָשׁוּב, אֲבָל יִתָּכֵן וְיִזְכֶּה עַל יְדֵי מַאֲמַצִּים רַבִּים לָשׁוּב, וּזְכֻיּוֹת רַבּוֹת צָרִיךְ בִּשְׁבִיל שֶׁתִּתְקַבֵּל תְּשׁוּבָתוֹ. 
הָבָה וְנִרְאֶה אִם לִהְיוֹת מִמַּחֲטִיאֵי הָרַבִּים, חֵטְא מָצוּי הוּא אוֹ לֹא. 
בְּהִתְבּוֹנְנוּת פְּשׁוּטָה נִרְאֶה שֶׁאֵין מָצוּי כְּלָל לְאָדָם מִן הַשּׁוּרָה לִהְיוֹת מִכְּלַל מַחֲטִיאֵי הָרַבִּים, כִּי בְּדֶרֶךְ כְּלָל רֹב הַחֲטָאִים הֵם בֵּין אָדָם עַצְמוֹ לַמָּקוֹם, אוֹ בֵּין אָדָם לַחֲבֵרוֹ, אֲבָל לִהְיוֹת מְפַתֶּה וּמַחֲטִיא רַבִּים זֶה מָצוּי בְּאָדָם מַנְהִיג, אָדָם צִבּוּרִי הַסּוֹחֵף רַבִּים אַחֲרָיו וּמַחֲטִיאָם לִדְבַר עֲבֵרָה, אֲבָל בְּדֶרֶךְ כְּלָל אֵין מָצוּי חֵטְא זֶה. וְגַם בְּאָדָם צִבּוּרִי צָרִיךְ לִפְעֹל בְּשִׁטּוֹת וּפְעֻלּוֹת הַסְבָּרָה, וְאֶפְשָׁר יַעֲלֶה בְּיָדוֹ וְאֶפְשָׁר שֶׁלֹּא, כִּי שֶׁמָּא לֹא יִשְׁמְעוּ לוֹ. 
וְהַבִּיטוּ וּרְאוּ!! 
אִשָּׁה הַהוֹלֶכֶת בְּבֶגֶד לֹא צָנוּעַ וּמִסְתּוֹבֶבֶת לָהּ כָּךְ בָּרְחוֹב, הֲרֵי הִיא מַכְשִׁילָה אֶת הָרַבִּים, רֶגַע רֶגַע, הַכְשָׁלָה בְּטוּחָה, בְּלֹא טֹרַח שֶׁל עֲשִׂיָּה, אֶלָּא בַּהֲלִיכָה בִּלְבַד, לְלֹא שׁוּם מַאֲמָץ וַאֲפִלּוּ בְּלֹא יְדִיעָתָהּ, כָּל כָּךְ בְּקַלּוּת - וְרַבִּים רַבִּים נִכְשָׁלִים בָּהּ. וַהֲרֵי צוֹבֶרֶת לְעַצְמָהּ חֲבִילוֹת חֲבִילוֹת שֶׁל חֲטָאִים, וַהֲרֵי הִיא נִכְלֶלֶת בִּכְלַל "מַחֲטִיאֵי הָרַבִּים" שֶׁאֵין מַסְפִּיקִין בְּיָדָם לַעֲשׂוֹת תְּשׁוּבָה. 
בָּחוּר טָהוֹר בֶּן תּוֹרָה אוֹ בַּעַל הַבַּיִת יְרֵא שָׁמַיִם, הַמִּשְׁתַּדֵּל לִסְפֹּג לְעַצְמוֹ תּוֹרָה וְיִרְאָה בְּבֵית הַמִּדְרָשׁ, יוֹצֵא לָרְחוֹב אַחֲרֵי כַּמָּה שָׁעוֹת שֶׁל תּוֹרָה וְיִרְאָה, הֲלֹא יָכוֹל לְאַבֵּד הַכֹּל בִּרְאִיַּת עַיִן אַחַת בִּגְלַל לְבוּשׁ לֹא צָנוּעַ אוֹ בִּגְלַל שְׂחוֹק וְקַלּוּת רֹאשׁ בִּרְשׁוּת הָרַבִּים. הֲלֹא אִשָּׁה זוֹ הֵמִיתָה אוֹתוֹ, אִבְּדָה לוֹ אֶת הַנְּשָׁמָה, אִבְּדָה לוֹ אֶת כָּל רוּחָנִיּוּתוֹ, וּמִי עָרֵב לוֹ שֶׁיַּחֲזֹר לְעוֹלָם לְאוֹתָהּ יִרְאַת שָׁמַיִם שֶׁהָיְתָה לוֹ? וְאָמְרוּ רַזַ"ל (שבת לג): בַּעֲוֹן נִבּוּל פֶּה בַּחוּרֵי יִשְׂרָאֵל מֵתִים, יְתוֹמִים וְאַלְמָנוֹת צוֹעֲקִים וְאֵינָם נַעֲנִים, וְצָרוֹת וּגְזֵרוֹת מִתְחַדְּשׁוֹת. וְאִם כֵּן כַּמָּה פִּרְצָה שֶׁל נִבְלוּת פֶּה בִּלְבַד גּוֹרֶמֶת - עַל אַחַת כַּמָּה וְכַמָּה פִּרְצַת הַלְּבוּשׁ וּשְׁאָר אֲבִיזְרֵי עֲרָיוֹת, כַּמָּה מִבַּחוּרֵי יִשְׂרָאֵל מֵתִים בִּגְלָלָהּ בַּגּוּף וּבַנֶּפֶשׁ. וְהָרַב "פֶּלֶא יוֹעֵץ" כָּתַב () עַל הַמְנַבֵּל פִּיו בַּעֲרָיוֹת, שֶׁ-40 מַלְאָכִים מְנַדִּים אוֹתוֹ בְּאוֹתָהּ שָׁעָה, וְכָל שֶׁכֵּן עַל שְׁאָר אֲבִיזְרֵי עֲרָיוֹת הַחֲמוּרִים. 
ה - למדנו יראת חטא מבתולה...
וְכַיּוֹצֵא בָּזֶה מוּבָא בִּגְמָרָא (סוטה כב.) רַבִּי יוֹחָנָן אָמַר: לָמַדְנוּ יִרְאַת חֵטְא מִבְּתוּלָה. וּמְסַפֶּרֶת הַגְּמָרָא שֶׁרַבִּי יוֹחָנָן שָׁמַע בְּתוּלָה אַחַת שֶׁנָּפְלָה עַל פָּנֶיהָ וְהִתְפַּלְּלָה: 
רִבּוֹנוֹ שֶׁל עוֹלָם, בָּרָאתָ גַּן עֵדֶן לַצַּדִּיקִים וּבָרָאתָ גֵּיהִנָּם לָרְשָׁעִים, יְהִי רָצוֹן שֶׁלֹּא יִכָּשְׁלוּ בִּי בְּנֵי אָדָם וְיַפְסִידוּ חֶלְקָם בְּגַן עֵדֶן וְיִירְשׁוּ גֵיהִנָּם. 
וּמְפָרֵשׁ הַמַּהַרְשָׁ"א, שֶׁהִתְפַּלְּלָה שֶׁלֹּא יִכָּשְׁלוּ בָּהּ בְּנֵי אָדָם וְיֵעָנְשׁוּ, מִשּׁוּם שֶׁעַל יְדֵי זֶה גַּם הִיא תֵּעָנֵשׁ, וּכְמוֹ שֶׁאָמְרוּ חֲזַ"ל: "כֹּל שֶׁחֲבֵרוֹ נֶעֱנָשׁ עַל יָדוֹ, אֵין מַכְנִיסִין אוֹתוֹ בִּמְחִיצָתוֹ שֶׁל הַקָּדוֹשׁ־בָּרוּךְ־הוּא" (שבת קמט). 
וּמַפְלִיא מְאֹד שֶׁבָּא ר' יוֹחָנָן לוֹמַר "לָמַדְנוּ", כְּלוֹמַר - אָנוּ הָאֲמוֹרָאִים וְכָל יִשְׂרָאֵל - יֵשׁ לָנוּ לִלְמֹד "יִרְאַת חֵטְא", וְיָדוּעַ שֶׁיִּרְאַת חֵטְא הִיא מֵהַמַּדְרֵגוֹת הַגְּבוֹהוֹת מְאֹד בַּעֲבוֹדַת ה', וּמִמִּי לִלְמֹד זֹאת? מִבְּתוּלָה! וְזֶה לְפִי שֶׁהֵבִינָה הֵיטֵב כַּמָּה אַחֲרָיוּת מֻטָּל עַל בַּת יִשְׂרָאֵל כְּשֵׁרָה. (מלבושי כבוד) 
בְּסִפּוּר זֶה בָּאוּ חֲזַ"ל לְלַמֵּד עַד כַּמָּה צְרִיכָה כָּל אִשָּׁה וּבַת לְהִזָּהֵר שֶׁלֹּא יִתְגַּלְגֵּל חוֹב עַל יָדָהּ. 
וּכְמוֹ כֵן אִשָּׁה הַמְּשׂוֹחַחַת עִם גֶּבֶר, וְכָל שֶׁכֵּן כַּאֲשֶׁר הַשִּׂיחָה בִּשְׂחוֹק וְקַלּוּת רֹאשׁ, וּמְבִיאָתוֹ לָאִסּוּר הֶחָמוּר שֶׁל לֹא תָתוּרוּ אַחֲרֵי לְבַבְכֶם וְאַחֲרֵי עֵינֵיכֶם, שֶׁיָּכוֹל לְהִסְתַּיֵּם בְּגוּפָן שֶׁל עֲרָיוֹת - עַל אַחַת כַּמָּה וְכַמָּה שֶׁגִּדְרָהּ שֶׁל אִשָּׁה זוֹ - "מַחֲטִיאַת הָרַבִּים", וְעָלֶיהָ מַמָּשׁ אֶפְשָׁר לוֹמַר הַפָּסוּק (משלי ז) "כִּי רַבִּים חֲלָלִים הִפִּילָה וַעֲצוּמִים כָּל הֲרוּגֶיהָ". וּלְעֻמָּתָהּ - אִשָּׁה הַזּוֹכָה, נוֹטֶלֶת חֶלְקָהּ וְחֵלֶק אֲחֵרִים בְּגַן עֵדֶן. אִשָּׁה, שֶׁבִּזְמַן פָּרוּץ כְּיָמֵינוּ עוֹמֶדֶת בִּמְסִירוּת נֶפֶשׁ לִשְׁמֹר עַל צְנִיעוּתָהּ - אֲשֶׁר וַדַּאי לֹא עוֹלֶה לָהּ זֶה בְּקַלּוּת - נוֹטֶלֶת שְׂכַר כֻּלָּם. 
וְעוֹד אֶפְשָׁר לְבָאֵר דְּמַה הָיְתָה הִתְפַּעֲלוּתוֹ שֶׁל רַבִּי יוֹחָנָן כָּל-כָּךְ מֵאוֹתָהּ נַעֲרָה עַד שֶׁאָמַר שֶׁמִּמֶּנָּה אֶפְשָׁר לִלְמֹד "יִרְאַת חֵטְא" - הַמַּדְרֵגָה הַגְּדוֹלָה שֶׁבַּיִּרְאָה, שֶׁכֵּן בְּהֶכְרֵחַ נַעֲרָה זוֹ הָיְתָה עוֹשָׂה כָּל אֲשֶׁר בְּאֶפְשָׁרוּתָהּ לְהִשָּׁמֵר שֶׁלֹּא יִכָּשְׁלוּ בָּהּ, דְּאִם לֹא כֵן מַה מָּקוֹם יֵשׁ לְהִתְפַּלֵּל שֶׁלֹּא יִכָּשְׁלוּ בָּהּ בּוֹ בַּזְּמַן שֶׁהִיא מַכְשִׁילָה, וְעִם כָּל זֶה לֹא הִסְתַּפְּקָה בְּכָךְ שֶׁמִּשְׁתַּדֶּלֶת הִיא בְּכָל כֹּחָהּ לְהִשָּׁמֵר, אֶלָּא אַף הוֹסִיפָה תְּפִלָּה לַה' שֶׁיִּשְׁמְרֶהָ אַף מִכִּשָּׁלוֹן שֶׁלֹּא מִדַּעְתָּהּ אוֹ שֶׁלֹּא בְּכַוָּנָה, וּמִכָּךְ הִתְפַּעֵל רַבִּי יוֹחָנָן, וְדָרַשׁ, שֶׁאֵין דַּי לְאָדָם לְהִשְׁתַּדֵּל בְּכָל כֹּחוֹ, אֶלָּא אַף זֶה הַמִּשְׁתַּדֵּל בְּכָל כֹּחוֹ עוֹד עָלָיו לְהוֹסִיף תְּפִלָּה לַה' לְבַל יִכָּשֵׁל וּלְבַל יִכָּשְׁלוּ אַף בְּשׁוֹגֵג אוֹ שֶׁלֹּא בְּמִתְכַּוֵּן, וְשֶׁלֹּא תֵּצֵא בְּשׁוּם אֹפֶן תַּקָּלָה מִתַּחַת יָדוֹ, וְזֶה הַמּוֹרֶה עַל "יִרְאַת חֵטְא אֲמִתִּית. 
ו - התבוננות - להתיש את מרץ היצר לפריצות
כָּל הַנָּשִׁים הַמִּתְיַפּוֹת בְּמַלְבּוּשִׁים הַמּוֹשְׁכִים אֶת הָעַיִן, וּבְבֹשֶׂם וּבִשְׁסָעִים וּבַחֲלוּקִים מוֹשְׁכִים, וּבְגַרְבַּיִם מוֹשְׁכִים - אֶפְשָׁר לְהוֹרִיד לָהֶן קְצָת אֶת הַמֶּרֶץ לְכָל זֶה עַל יְדֵי סִיּוּר קַל בְּ"בֶּלִינְסוֹן" וּבְ"תֵל הַשּׁוֹמֵר". כַּמָּה יְלָדִים חוֹלֵי סַרְטָן, לֹא עָלֵינוּ, שֶׁהַהוֹרִים צְמוּדִים אֲלֵיהֶם יוֹם וָלַיְלָה?! כַּמָּה נָשִׁים חוֹלוֹת? וְכַמָּה גְּבָרִים חוֹלִים?! וְאָז, כְּשֶׁשּׁוֹכְבִים בְּבֵית הַחוֹלִים, מִי מִסְתַּכֵּל בִּכְלָל בָּרְאִי?! מִישֶׁהוּ מְדַבֵּר עַל אֹדֶם וְצֶבַע בָּעֵינַיִם, בֹּשֶׂם וּלְהִתְלַבֵּשׁ?! מִי מְדַבֵּר עַל זֶה?! רוֹצִים רַק דָּבָר אֶחָד: בְּרִיאוּת. לָצֵאת מִבֵּית הַחוֹלִים. לֹא מִסְתַּכְּלִים עַל דְּבָרִים אֲחֵרִים. 
יַעֲקֹב אָבִינוּ אוֹמֵר: אֲנִי מְבַקֵּשׁ מֵהַקָּדוֹשׁ־בָּרוּךְ־הוּא "וְנָתַן לִי לֶחֶם לֶאֱכֹל וּבֶגֶד לִלְבּשׁ". לָמָּה כָּתוּב "לֶחֶם לֶאֱכֹל?" וַהֲלֹא אֵין מִלָּה יְתֵרָה בַּתּוֹרָה! וְכִי מִישֶׁהוּ חָשַׁב: לֶחֶם לִלְבּשׁ וּבֶגֶד לֶאֱכֹל?! אִם לֶחֶם - אָז זֶה פָּשׁוּט שֶׁבִּשְׁבִיל לֶאֱכֹל! אֶלָּא שֶׁכְּשֶׁאָדָם שׁוֹכֵב בְּבֵית הַחוֹלִים, חַס וְחָלִילָה, לְיַד כָּל מִטָּה יֵשׁ כּוֹנָנִית מְלֵאָה בְּפֵרוֹת כְּדוּכָן בְּשׁוּק וּמְלֵאָה בְּעוּגוֹת כְּקוֹנְדִיטוּרְיָה, אַךְ הַחוֹלֶה אֵינוֹ מְסֻגָּל לִטְעֹם מִכָּל זֶה. הוּא סוֹבֵל מִמַּחֲלוֹת שׁוֹנוֹת, מִסֻּכֶּרֶת, מֵאִי־תֵאָבוֹן. וְלָכֵן יַעֲקֹב אָבִינוּ מְבַקֵּשׁ: רִבּוֹנוֹ שֶׁל עוֹלָם, תֵּן לִי רַק לֶחֶם, אֲבָל לֶאֱכֹל - בִּבְרִיאוּת. וְכֵן אָדָם - אֲרוֹנוֹתָיו מְלֵאִים בְּגָדִים: בִּגְדֵי חוֹל וּבִגְדֵי שַׁבָּת, בִּגְדֵי חֹרֶף וּבִגְדֵי קַיִץ, אַךְ חָלִילָה, בְּשָׁכְבוֹ בְּבֵית הַחוֹלִים, אֵינוֹ צָרִיךְ שׁוּם בֶּגֶד פְּרָט לְחָלוּק אֶחָד. וְיַעֲקֹב אָבִינוּ מְבַקֵּשׁ רַק בֶּגֶד אֶחָד, אֲבָל לִלְבּשׁ - בִּבְרִיאוּת. 
"כָּל יִשְׂרָאֵל עֲרֵבִים זֶה לָזֶה" - מֵחוֹבָתָהּ שֶׁל כָּל אִשָּׁה לְהָעִיר לַחֲבֶרְתָּהּ עַל כָּל פִּרְצָה בְּחֹסֶר צְנִיעוּת, כַּמּוּבָן בְּשֶׁקֶט, בְּנַחַת, מִבְּלִי לְבַיֵּשׁ, כְּדִכְתִיב: "הוֹכֵחַ תּוֹכִיחַ אֶת עֲמִיתֶךָ" אֲבָל "וְלֹא תִשָּׂא עָלָיו חֵטְא" - לֹא לְבַיֵּשׁ אוֹתָהּ, אֶלָּא לְהַסְבִּיר לָהּ שֶׁמִּתְכַּוְּנִים לְטוֹבָתָהּ, כִּי, חַס וְחָלִילָה, בְּחֹסֶר צְנִיעוּת הַקָּדוֹשׁ־ בָּרוּךְ־הוּא בּוֹרֵחַ מֵהַבַּיִת, כְּדִכְתִיב: "וְלֹא יֵרָאֶה בְּךָ עֶרְוַת דָּבָר וְשָׁב מֵאַחֲרֶיךָ". וְאִם, חָלִילָה, הַקָּדוֹשׁ־בָּרוּךְ־ הוּא יָשׁוּב מֵאַחֲרֵינוּ - אוֹיָה לָנוּ. וְכָךְ מוּבָא בַּזֹּהַר פָּרָשַׁת נָשׂא: אִם אִשָּׁה צְנוּעָה כָּרָאוּי וְלֹא מִתְגַּלֶּה כְּלוּם מִשַּׂעֲרוֹתֶיהָ, הִיא גּוֹרֶמֶת בְּרָכָה לְבַעְלָהּ וּלְבָנֶיהָ, שָׁלוֹם בַּבַּיִת, אשֶׁר וְעשֶׁר. אַךְ אִם אֵין צְנִיעוּת, הִיא גּוֹרֶמֶת, חַס וְחָלִילָה, הַהֵפֶךְ. 
אִשָּׁה הַמַּחֲטִיאָה אֶת הָרַבִּים צְרִיכָה לְהִתְבּוֹנֵן: אִם בְּכֹחַ פְּרִיצָתָהּ בְּגִדְרֵי הַצְּנִיעוּת לְהָבִיא פֻּרְעָנוּת עַל כְּלַל יִשְׂרָאֵל, אִם כֵּן, כָּל שֶׁכֵּן שֶׁהִיא עַצְמָהּ בַּ"כַּוֶּנֶת" שֶׁל הַפֻּרְעָנוּת, וְאִם לֹא בָא הַיּוֹם פֻּרְעָנוּתָהּ - יָבֹא מָחָר. תִּתְבּוֹנֵן, שֶׁהֲלֹא הִיא בְּאִי־ שְׁלִיטָתָהּ עַל יֵצֶר הַהִתְבַּלְּטוּת, וּבִרְצוֹנָהּ לָצֵאת וּלְהֵרָאוֹת, יְכוֹלָה בְּמִדָּה כְּנֶגֶד מִדָּה לְהֵעָנֵשׁ, שֶׁכָּל בִּגְדֵי הִתְבַּלְּטוּתָהּ יִהְיוּ רַק בָּאָרוֹן לְלֹא יְכֹלֶת לְלָבְשָׁם, רַחֲמָנָא לִצְלַן. כִּי אָמְנָם בְּגָדֶיהָ מֻבְטָחִים, אֲבָל גּוּפָהּ אֵינוֹ בָּטוּחַ בִּשְׁמִירָתוֹ. וּלְעֻמָּתָהּ - הַצְּנוּעָה הַמְּהַלֶּכֶת בִּלְבוּשׁ צָנוּעַ וְכָרָאוּי - גּוּפָהּ מֻבְטָח לִבְרִיאוּת אַף שֶׁלְּבוּשָׁהּ אֵינוֹ כָּל כָּךְ "בָּטוּחַ". 
הַנָּבִיא מִיכָה אוֹמֵר: "הִגִּיד לְךָ אָדָם מַה טּוֹב וּמָה ה' דּוֹרֵשׁ מִמְּךָ כִּי אִם עֲשׂוֹת מִשְׁפָּט וְאַהֲבַת חֶסֶד וְהַצְנֵעַ לֶכֶת עִם אֱלֹהֶיךָ" - זֶהוּ רְצוֹנוֹ שֶׁל בּוֹרְאֵנוּ - "צְנִיעוּת". וְאַשְׁרֵי מִי שֶׁתִּשְׁתַּדֵּל לַעֲשׂוֹת רְצוֹן בּוֹרְאָהּ. וּבִזְכוּת הַצְּנִיעוּת נִזְכֶּה לְבָנִים וּלְבָנוֹת צַדִּיקִים וְצִדְקָנִיּוֹת הָעוֹסְקִים בַּתּוֹרָה וּבַמִּצְוֹת. 
ז - אשה המוסרת נפשה לצניעות - עושה רעש ושמחה גדולה בשמים
וַאֲלֵיכֶן בְּנוֹת יִשְׂרָאֵל לֵידַע! 
שֶׁכְּכָל שֶׁקָּשֶׁה קִיּוּם הַמִּצְוָה עַל הָאָדָם, וּכְכָל שֶׁדָּרוּשׁ לְקִיּוּמָהּ מְסִירוּת נֶפֶשׁ רַבָּה - כֵּן גָּדוֹל שְׂכָרָהּ, וּמְאֻשָּׁר הַמְקַיְּמָהּ בָּעוֹלָם הַזֶּה וּבָעוֹלָם הַבָּא. 
אִשָּׁה הַלּוֹבֶשֶׁת צָנוּעַ כְּדַת משֶׁה וְיִשְׂרָאֵל, וּבְלֵית בְּרֵרָה יֵשׁ לָהּ צֹרֶךְ לַעֲבֹד בְּמִשְׂרָד אוֹ בַּחֲנוּת עִם צֶוֶת עוֹבְדִים וְעוֹבְדוֹת שֶׁאֵינָם חֲרֵדִים, כַּמָּה מְסִירוּת נֶפֶשׁ דָּרוּשׁ לָהּ כְּדֵי לִהְיוֹת יוֹצֵאת יְדֵי חוֹבַת מִלּוּי תַפְקִידָהּ כְּבַת יִשְׂרָאֵל כְּשֵׁרָה. 
הֲלֹא צְרִיכָה לִשְׁמֹר עַל עֲדִינוּת בַּדִּבּוּר; הִתְרַחֲקוּת מִשְּׂחוֹק וּמִדְּבָרִים בְּטֵלִים מִצֶּוֶת הָעוֹבְדִים וְאַף מֵהַמְנַהֵל, וְיֵצֶר הָרָע מַעֲלֶה לָהּ מִדֵּי פַעַם פַּחַד שֶׁיֵּשׁ חֲשָׁשׁ לְפִטּוּרָהּ אִם לֹא תִתְנַהֵג בְּהֶתְאֵם לְחֶבְרָתָהּ. כַּמָּה אַמִּיצָה וּבַעֲלַת דֵּעָה נְחוּשָׁה צְרִיכָה לִהְיוֹת אוֹתָהּ אִשָּׁה, וְלֹא רַק כְּדֵי שֶׁלֹּא לְהִכָּשֵׁל וּלְהַכְשִׁיל בִּלְבַד, אֶלָּא חַיֶּבֶת הִיא לִהְיוֹת גֵּאָה בִּצְנִיעוּתָהּ וְלֹא לְהַרְאוֹת שׁוּם נְחִיתוּת. לְהֵפֶךְ - עָלֶיהָ לִרְאוֹת עַצְמָהּ כִּמְיַצֶּגֶת אֶת בְּנוֹת יִשְׂרָאֵל הַכְּשֵׁרוֹת, בְּנוֹת שָׂרָה רִבְקָה רָחֵל וְלֵאָה, בְּגַאֲוָה וָעֹז, אַמִּיצָה שֶׁלֹּא סָרָה מִדֶּרֶךְ אִמּוֹתֵינוּ הַקְּדוֹשׁוֹת. 
כַּמָּה רַעַשׁ בַּשָּׁמַיִם וְשִׂמְחָה וְנַחַת רוּחַ נַעֲשָׂה לִפְנֵי הַשֵּׁם יִתְבָּרַךְ, וּמַלְאֲכֵי הַשָּׁרֵת בָּאִים לִפְנֵי הַקָּדוֹשׁ-בָּרוּךְ-הוּא וְאוֹמְרִים לוֹ: רְאֵה אֵיזֶה בְּרִיָּה נִפְלָאָה יֵשׁ לְךָ בְּעוֹלָמְךָ, בְּרִיָּה קַלָּה מִבָּשָׂר וָדָם עוֹמֶדֶת, מְיַצֶּגֶת אֶת דַּת קָדְשְׁךָ לְלֹא בּוּשָׁה, אֶלָּא בְּגַאֲוָה. אֵינָה נִסְחֶפֶת בַּזֶּרֶם הַקְּלוֹקֵל, שׁוֹמֶרֶת עַל דֶּרֶךְ אִמּוֹתֶיהָ הַקְּדוֹשׁוֹת. 
כַּמָּה רַב שְׂכָרָהּ שֶׁל אִשָּׁה זוֹ! 
וּבְיוֹתֵר וְיוֹתֵר, הַחוֹזֶרֶת בִּתְשׁוּבָה, שֶׁהָיְתָה עַד כֹּה בְּחֶבְרָה קְלוֹקֶלֶת, בִּלְבוּשׁ שֶׁלֹּא צָנוּעַ וּפָרוּץ כְּחַבְרוֹתֶיהָ, וּפִתְאוֹם מַחֲלִיטָה: עַד כָּאן! אֲנִי מְשַׁנָּה אֶת דַּרְכִּי וּמֵהַיּוֹם מוֹפִיעָה בָּרְחוֹב, בָּעֲבוֹדָה, בִּלְבוּשׁ צָנוּעַ בִּלְבַד. וְאֵינָהּ שָׂמָה לֵב לְלַעַג, לְקִפּוּחַ פַּרְנָסָה, לִתְמִיהַת הָעוֹלָם עַל שִׁנּוּי דַרְכָּהּ, וַהֲרֵי מֵהַיּוֹם הֲרֵי הִיא שִׂיחָה בְּפִי הַבְּרִיּוֹת - כַּמָּה רַעַשׁ זֶה עוֹשֶׂה בַּשָּׁמַיִם, אֵין לְשַׁעֵר וְאֵין לְתָאֵר. 
וּמוּבָא בַּסֵּפֶר הַקָּדוֹשׁ "חֶסֶד לְאַבְרָהָם", כְּשֶׁאָדָם חוֹטֵא וּמַחֲטִיא, בּוֹרֵא מַלְאָכִים רַבִּים וְרָעִים, וְכֻלָּם מַלְאֲכֵי חַבָּלָה הָעוֹמְדִים לִפָּרַע מִמֶּנּוּ בְּחַיָּיו וּבְמוֹתוֹ, וּשְׂמֵחִים וְשָׂשִׂים עַל הַצְלָחָתָם לְהַכְשִׁילוֹ וּמְחַכִּים לָרֶגַע לִפָּרַע מִמֶּנּוּ. 
וּלְעֻמָּתָם מַלְאֲכֵי הַשָּׁרֵת וְכָל כֹּחוֹת הַקְּדֻשָּׁה בְּצַעַר וּבְאֵבֶל וּבְיָגוֹן וַאֲנָחָה עַל שֶׁנֶּאֶבְדָה נְשָׁמָה קְדוֹשָׁה וְהָלְכָה שֶׁבִי לִפְנֵי כּוֹחוֹת הַסִּטְרָא אָחֳרָא. 
וּכְשֶׁחוֹזֵר בִּתְשׁוּבָה וּמְשַׁנֶּה דַּרְכּוֹ, עוֹשֶׂה הוּא רַעַשׁ וּמַהְפָּךְ נוֹרָא לְמַעְלָה בַּשָּׁמַיִם, וְאוֹתָם מַלְאֲכֵי חַבָּלָה תֵּכֶף מוֹרְטִים עַצְמָם, וְנֶהְפַּךְ כָּל שְׂשׂוֹנָם לְיָגוֹן וַאֲנָחָה עַל שֶׁבָּרְחָה מֵהֶם הַנְּשָׁמָה שֶׁנִּשְׁבְּתָה וְחִכּוּ מְאֹד לִפָּרַע מִמֶּנָּה. וּלְעֻמָּתָם שִׂמְחָה עֲצוּמָה - אֵבֶל וְיָגוֹן הַנֶּהְפַּךְ לְשָׂשׂוֹן אֵצֶל מַלְאֲכֵי הַשָּׁרֵת וְכוֹחוֹת הַקְּדֻשָּׁה עַל שֶׁשָּׁבָה לָהּ הַנְּשָׁמָה הַיְקָרָה לִמְקוֹר מַחֲצַבְתָּהּ. 
וּבִגְלַל מַהְפָּךְ גָּדוֹל זֶה הַנַּעֲשָׂה אֵצֶל בַּעֲלַת תְּשׁוּבָה, נֶאֱמַר: בְּמָקוֹם שֶׁבַּעֲלֵי תְשׁוּבָה עוֹמְדִים, אֵין צַדִּיקִים גְּמוּרִים יְכוֹלִים לַעֲמֹד, כִּי הַצַּדִּיק מֵעִקָּרוֹ הֲרֵי הוּא צַדִּיק מֵעִקָּרוֹ, אֲבָל יְצִירַת מַהְפָּךְ כָּזֶה הַהוֹפֵךְ אֶת הָאֲבֵלִים לִשְׂמֵחִים, וְאֶת הַשְּׂמֵחִים - כֹּחוֹת הַסִּטְרָא אָחֳרָא - לַאֲבֵלִים, זֶה עוֹשֶׂה רַק בַּעַל תְּשׁוּבָה. 
ח - העדיף שתמות בתו ולא יכשלו בה בני אדם
וּמַעֲשֶׂה נוֹרָא מִגֹּדֶל מְסִירוּת נֶפֶשׁ עַל עִנְיַן הַצְּנִיעוּת מְסֻפָּר בִּגְמָרָא תַּעֲנִית (כד ע"א) דָּבָר נוֹרָא עַל רַבִּי יוֹסֵי דְּמִן יָקְרָת, שֶׁרָאָה פַּעַם שֶׁאֶחָד סוֹתֵר אֶת גֶּדֶר הַדְּקָלִים שֶׁהָיְתָה לוֹ בַּבַּיִת וְעָשָׂה בָּהּ חוֹר. נִגַּשׁ אֶל הַיְּהוּדִי הַזֶּה וְשָׁאַל אוֹתוֹ: לָמָּה אַתָּה סוֹתֵר אֶת גֶּדֶר הַדְּקָלִים שֶׁלִּי? מֶה עָשִׂיתִי לְךָ? מַדּוּעַ אַתָּה עוֹשֶׂה בָּהּ חוֹר? אוֹמֵר לוֹ אוֹתוֹ יְהוּדִי אֶת הָאֱמֶת: רַבִּי, יֵשׁ לְךָ בַּת, וַאֲנִי רוֹצֶה לְהִסְתַּכֵּל בָּהּ. נִכְנַס ר' יוֹסֵי הַבַּיְתָה וְאָמַר לְבִתּוֹ: בִּתִּי, אַתְּ מְצַעֶרֶת אֶת הָאֲנָשִׁים. שׁוּבִי לַעֲפָרֵךְ, וְאַל יִכָּשְׁלוּ בָּךְ בְּנֵי אָדָם! וְכָךְ הָיָה וּמֵתָה בִּתּוֹ. 
וְזֶה מַבְהִיל! זֶה נוֹתֵן לָנוּ תְּמוּנָה עַד כַּמָּה הֶעָוֹן הַזֶּה חָמוּר. הֲרֵי הִיא יוֹשֶׁבֶת בְּתוֹךְ הַבַּיִת שֶׁלָּהּ, אָז מַה הַטַּעֲנָה עָלֶיהָ?! וְכִי אִם יֵשׁ אֲנָשִׁים שֶׁרוֹצִים לְהִסְתַּכֵּל לְתוֹךְ הַבַּיִת וְלִרְאוֹת אוֹתָהּ אָז הִיא אֲשֵׁמָה?! אֶלָּא נָכוֹן, הִיא לֹא אֲשֵׁמָה, אֲבָל בַּמְּצִיאוּת הִיא מַכְשִׁילָה בְּנֵי אָדָם. וְאַף עַל פִּי שֶׁאֵיפֹה הִיא מַכְשִׁילָה? - אֶצְלָהּ בַּבַּיִת! וְאִם כֵּן, שֶׁהָאִישׁ יֵלֵךְ! מַה הוּא רוֹצֶה מִמֶּנָּה?! כֵּן, אֲבָל זֶה הַמַּצָּב: בְּנֵי אָדָם נִכְשָׁלִים, וְאָז אוֹמֵר לָהּ רַבִּי יוֹסֵי: בִּתִּי, שׁוּבִי לַעֲפָרֵךְ וְאַל יִכָּשְׁלוּ בָּךְ בְּנֵי אָדָם. 
וְאֶפְשָׁר עוֹד לְהַסְבִּיר שֶׁלֹּא קִלֵּל רַבִּי יוֹסֵי לְבִתּוֹ, אֶלָּא תָּבַע וּבִקֵּשׁ מֵאֵת ה' אֶת מוֹתָהּ מִתּוֹךְ שֶׁכָּךְ עָדִיף אַחַר שֶׁהַמְּצִיאוּת הִיא שֶׁנִּכְשָׁלִים בָּהּ בְּנֵי אָדָם, וְלֹא מִפְּנֵי שֶׁהִיא אֲשֵׁמָה בְּכָךְ. 
ט - התפללה לה' שינטל יפיה ממנה כדי שלא יכשלו בה
מַעֲשֶׂה בְּבִתּוֹ שֶׁל הַ"חֲתַם סוֹפֵר" הַגָּאוֹן רַבִּי משֶׁה סוֹפֵר זַצַ"ל, שֶׁאָדָם אֶחָד הִתְפַּעֵל מִיָּפְיָהּ וְעָקַב אַחֲרֶיהָ בְּכָל מָקוֹם שֶׁהָלְכָה, וּכְשֶׁהִרְגִּישָׁה בַּדָּבָר, הָלְכָה לְבֵיתָהּ, נִכְנְסָה לְחַדְרָהּ וּפָרְצָה בִּבְכִי וּתְפִלָּה. כְּשֶׁהִבְחִין אָבִיהָ הַדָּגוּל בַּדָּבָר, שְׁאָלָהּ לְסִבַּת בִּכְיָהּ. 
עָנְתָה לוֹ בִּתּוֹ, שֶׁהִיא בּוֹכָה וּמִתְחַנֶּנֶת לַבּוֹרֵא שֶׁיִּקַּח מִמֶּנָּה אֶת יָפְיָהּ, כְּדֵי שֶׁלֹּא תְהַוֶּה מִכְשׁוֹל לִבְנֵי אָדָם. וּבֵרְכָהּ אָבִיהָ שֶׁבִּזְכוּת זֶה תֵּלֵד בֵּן שֶׁיָּאִיר אֶת עֵינֵי יִשְׂרָאֵל. וְכֵן הָיָה, שֶׁהַיֹּפִי נִלְקַח מִמֶּנָּה, וְזָכְתָה לָלֶדֶת בֵּן גָּדוֹל בְּיִשְׂרָאֵל... (מצות הנשים) 
י - "ילדת הפלא" - מופת לצניעות
(מחוברת לע"נ, מובא בספר "מצוות הנשים") 
בְּתַאֲרִיךְ ט"ז מַר חֶשְׁוָן התשנ"ה נִלְקְחָה לְבֵית עוֹלָמָהּ יַלְדָּה מְיֻחֶדֶת בְּמִינָהּ בְּצִדְקָתָהּ, בֶּאֱמוּנָתָהּ וּבִצְנִיעוּתָהּ, וְהִיא בַּת שְׁתֵּים עֶשְׂרֵה שָׁנָה בִּלְבַד (שְׁבוּעַיִם לְאַחַר הַ"בַּת מִצְוָה"), הֲלֹא הִיא רְוִיטָל מַזָּל מְהֻדָּר ע"ה. 
הֱיוֹת וְהַיַּלְדָּה הַנַּ"ל הָיְתָה בָּהּ נְשָׁמָה גְּבוֹהָה מְאֹד, וְהָיְתָה בָּהּ מִדַּת צְנִיעוּת לְהַפְלִיא (בְּנוֹסָף לִשְׁאָר מִדּוֹתֶיהָ הַטְּהוֹרוֹת וְהַזְּהָבִיּוֹת), עַל כֵּן נְצַטֵּט קְטָעִים מְסֻיָּמִים עַל מִדַּת הַצְּנִיעוּת שֶׁבָּהּ מִתּוֹךְ חוֹבֶרֶת שֶׁיָּצְאָה לְעִלּוּי נִשְׁמָתָהּ. 
* 
כַּאֲשֶׁר הִגִּיעָה רְוִיטָל ע"ה לְגִיל אַחַד עֶשְׂרֵה, חָשָׁה כְּאֵבִים עַזִּים בְּגוּפָהּ. עָרְכוּ לָהּ בְּדִיקוֹת, וְאָז הִגִּיעוּ הַתּוֹצָאוֹת הַמַּחֲרִידוֹת שֶׁחָלְתָה הִיא בְּמַחֲלָה מַמְאֶרֶת, רַחֲמָנָא לִצְלַן. בֵּין יֶתֶר הַטִּפּוּלִים הָיָה צֹרֶךְ חִיּוּנִי לַעֲשׂוֹת פִיזִיוֹטְרַפְּיָה. הַהוֹרִים הִגִּיעוּ עִם רְוִיטָל לְבֵית חוֹלִים אָלִי"ן. רְוִיטָל נִכְנְסָה בְּחִיּוּךְ לַמָּקוֹם, אַךְ לְפֶתַע הַבָּעַת רְצִינוּת חָלְפָה עַל פָּנֶיהָ: "אִמָּא, לֹא," לָחֲשָׁה לְהוֹרֶיהָ הַיְקָרִים. 
"אֲבָל מַדּוּעַ?" לֹא הֵבִינָה הָאֵם מַה יָּכוֹל לִהְיוֹת רַע בְּטִפּוּל פִיזִיוֹטְרַפִּי? 
"רְאִי" - הִסְבִּירָה רְוִיטָל - "רֵאשִׁית יֵשׁ כָּאן קְבוּצָה מְעֹרֶבֶת, אֲנִי לֹא מִתְעַמֶּלֶת בִּקְבוּצָה שֶׁל בָּנִים וּבָנוֹת" - הוֹדִיעָה נֶחֱרָצוֹת. "וְשֵׁנִית" - הוֹסִיפָה בְּטוֹן לֹא מִתְפַּשֵּׁר - "אֵינֶנִּי מוּכָנָה לְהִתְעַמֵּל עִם מִכְנָסַיִם, רַק עִם חֲצָאִית". 
הַהוֹרִים נִצְּבוּ הֲמוּמִים, מִתְקַשִּׁים לְעַכֵּל אֶת בַּקָּשָׁתָהּ. רְגָעִים חָלְפוּ, הֵם רָאוּ אֶת רְוִיטָל, הֵם הִבְחִינוּ בְּהַבָּעַת פָּנֶיהָ הָרְצִינִיּוֹת וְתָמְהוּ מִנַּיִן לָמְדָה דְּבָרִים אֵלּוּ? מִי הוֹרָה לָהּ דֶּרֶךְ יְשָׁרָה זוֹ חַסְרַת פְּשָׁרוֹת? אֲבָל, אֲבָל... נִסּוּ לְשַׁכְנֵעַ. אַךְ רְוִיטָל נִצְּבָה נֶחְרֶצֶת: "אַתֶּם רוֹצִים בְּטוֹבָתִי - נָכוֹן?" "בְּוַדַּאי" - עָנוּ לָהּ הוֹרֶיהָ בְּלִי קוֹל, בְּלִי מִלִּים, רַק הַבָּעַת פְּנֵיהֶם הַכְּאוּבִים הִבִּיעָה אֶת רִגְשׁוֹתֵיהֶם. 
"לְטוֹבָתִי, לִבְרִיאוּתִי, טוֹבָה הִיא הַצְּנִיעוּת מִכָּל טִפּוּל" - עָנְתָה בְּקוֹלָהּ הַנָּעִים - "צְנִיעוּת זֶה יְסוֹד שֶׁל בַּת יִשְׂרָאֵל, וּבִזְכוּת הַקְפָּדָה יְתֵרָה זוֹכִים..." הִיא חָשָׁה הִזְדַּהוּת עִם רִגְשׁוֹתֵיהֶם שֶׁל הוֹרֶיהָ, אַךְ הִיא יָדְעָה: זֶהוּ אֶחָד מֵאוֹתָן מִלְחָמוֹת שֶׁל הַיְּהוּדִי. 
דַּקּוֹת עָבְרוּ, הָאַבָּא רָץ לַמִּשְׂרָד לְהַסְבִּיר אֶת חֲשִׁיבוּת הָעִנְיָן. הוּא מִהֵר לְבַקֵּשׁ, לְהִתְחַנֵּן, לְסַדֵּר לְבִתּוֹ טִפּוּל עַל פִּי בַּקָּשָׁתָהּ. וְאָכֵן, לְאַחַר דַּקּוֹת שֶׁל הִתְרוֹצְצֻיּוֹת רַבּוֹת, סֻדַּר חֶדֶר אֶחָד צְדָדִי, וְעַל הַמַּנְעוּל שִׁכְבוֹת אָבָק. 
"לֹא הִשְׁתַּמַּשְׁנוּ הַרְבֵּה זְמַן בַּחֶדֶר" - הִסְבִּיר הַפִּיזִיוֹטְרָפִיסְט. הֵם רָאוּ לִפְנֵיהֶם יַלְדָּה נְחוּשָׁה וְהֵבִינוּ שֶׁיֵּשׁ לְקַבֵּל אֶת דַּעְתָּהּ. בְּנוֹסָף הִסְכִּימוּ כִּי תִּלְבַּשׁ חֲצָאִית מֵעַל הַמִּכְנָסַיִם. הַכֹּל כְּדֵי לִשְׁמֹר עַל צְנִיעוּת בַּת יִשְׂרָאֵל. 
* 
וְעוֹד מְסֻפָּר עַל רְוִיטָל ע"ה, שֶׁכַּאֲשֶׁר בָּאָה לְטִפּוּל רְפוּאִי עֵקֶב מַחֲלָתָהּ, צִוָּה עָלֶיהָ הָרוֹפֵא לְהוֹרִיד אֶת הַגַּרְבַּיִם. רְוִיטָל הִנְהֲנָה בְּרֹאשָׁהּ לִשְׁלִילָה. וְאָז הָרוֹפֵא הֵנִיעַ יָדוֹ בְּבִטּוּל: סְתָם מַכְבִּיד, אֵין צֹרֶךְ בְּגַרְבַּיִם, הֵן מְיֻתָּרוֹת. 
אַךְ רְוִיטָל נִשְׁאֲרָה הֶחְלֵטִית, לֹא לְהוֹרִיד אֶת הַגַּרְבַּיִם. הַכֹּל הָיוּ הֲמוּמִים. גַּם בִּרְגָּעִים שֶׁל כְּאֵב, בִּרְגָעִים בָּהֶם הַדָּבָר הָיָה קָשֶׁה עָלֶיהָ, גַּם בִּרְגָעִים בָּהֶם גּוּפָהּ כִּמְעַט לֹא תִפְקֵד, הִיא לֹא הֵסִירָה אֶת הַגַּרְבַּיִם. 
* 
וּמְסַפֶּרֶת אַחַת מִקְּרוֹבוֹתֶיהָ: הִבַּטְתִּי בָּהּ בִּמְסִבַּת הַ"בַּת מִצְוָה" שֶׁלָּהּ שֶׁנֶּעֶרְכָה בְּאוּלָם "לֵב יְרוּשָׁלַיִם"; הַכֹּל הָיָה מְפֹאָר וְעָרוּךְ כָּרָאוּי. בְּשֻׁלְחַן הַכָּבוֹד שָׁכְבָה לָהּ יַלְדָּה שֶׁזֶּה עַתָּה מָלְאוּ לָהּ 12 שָׁנִים, עֵינֶיהָ לֹא רָאוּ אֶת הַסּוֹבֵב, הַדִּבּוּר הָיָה קָשֶׁה עָלֶיהָ, יָדָהּ הָאַחַת הָיְתָה מְשֻׁתֶּקֶת, וְאִלּוּ אֶת יָדָהּ הַשְּׁנִיָּה הִיא נִצְּלָה לִשְׁמֹר עַל שִׂמְלָתָהּ שֶׁתְּכַסֶּה אֶת בִּרְכֶּיהָ... עֵינַיִם שֶׁרָאוּ תְּנוּעָה זוֹ הִתְמַלְּאוּ בִּדְמָעוֹת שֶׁל הַעֲרָכָה, שֶׁל הַעֲרָצָה, הַעֲרָכָה לְיַלְדָּה קְטַנָּה הַמַּקְפִּידָה עַל מִצְווֹת לְלֹא פְּשָׁרוֹת, לְלֹא חִפּוּשׂ הֶתֵּרִים. בַּזְּמַנִּים הַקָּשִׁים, בְּכָל הַמַּצָּבִים, נִשְׁאֲרָה צְנוּעָה כְּבַת מֶלֶךְ. אָכֵן - מְסַפְּרוֹת בָּנוֹת אֲחָדוֹת - לֹא הִקְפַּדְנוּ עַל שַׁרְווּלִים שֶׁיְּכַסּוּ אֶת הַמַּרְפֵּקִים - אַךְ הָיְתָה אַחַת - רְוִיטָל ע"ה, אֲשֶׁר בִּקְשָׁה, תָּבְעָה, הִסְבִּירָה בְּמֶתֶק לָשׁוֹן אֶת יָפְיָהּ שֶׁל הַצְּנִיעוּת. הִיא אַף חִלְּקָה מַתָּנוֹת קְטַנּוֹת לְבָנוֹת אֲשֶׁר הִקְפִּידוּ עַל לְבוּשׁ צָנוּעַ. 
* 
מְסֻפָּר כִּי כַּאֲשֶׁר הָיְתָה בַּת חָמֵשׁ שָׁנִים, פָּנְתָה אֵלֶיהָ הָאֵם שֶׁתִּלְבַּשׁ אֶת הַסָּרָפָן. הַיַּלְדָּה הִבִּיטָה בַּבֶּגֶד שֶׁבִּידֵי אִמָּהּ, עֵינֶיהָ סָקְרוּ אֶת הַבֶּגֶד, לְבַסּוֹף הֵנִיעָה רֹאשָׁהּ לִשְׁלִילָה: "לֹא, אִמָּא," אָמְרָה. "מַדּוּעַ?" - הֻפְתְּעָה הָאֵם לְמַרְאֵה הַהֶחְלֵטִיּוּת בָּהּ שָׁלְלָה אֶת הַבֶּגֶד. "זֶה לֹא מַתְאִים, זֶה לֹא יָפֶה" - הִסְבִּירָה רְוִיטָל הַקְּטַנָּה - "זֶה פָּתוּחַ בַּצַּוָּאר. אִם תָּבִיאִי לִי חֻלְצָה לָשִׂים תַּחַת הַבֶּגֶד - אֶלְבַּשׁ זֹאת". הָאִמָּא עָמְדָה מֻפְתַּעַת: הֲזֹאת יַלְדָּה בַּת חָמֵשׁ? כְּבָר אָז הִתְגַּלּוּ בָּהּ נְקֻדּוֹת הָאוֹר שֶׁל צְנִיעוּת. יַלְדָּה בַּת חָמֵשׁ, אַךְ בַּעֲלַת נֶפֶשׁ גְּבוֹהָהּ... 
יְהִי זִכְרָהּ בָּרוּךְ. 
יא - באיזה פנים תתראי עם האמהות הקדושות בתחית המתים?!
הִתְבּוֹנְנִי עֲמֻקּוֹת, בַּת יִשְׂרָאֵל. 
הֲלֹא חַיֵּי הָאָדָם לֹא לְעוֹלָם. סוֹף כָּל אָדָם לְמִיתָה, וְעָתִיד הוּא לַעֲבֹר אֶת הָעוֹלָם הַחוֹלֵף הַזֶּה לְעוֹלָם נִצְחִי, וְעָתִיד לִתֵּן דִּין וְחֶשְׁבּוֹן לִפְנֵי הַשֵּׁם יִתְבָּרַךְ עַל כָּל מַעֲשָׂיו, כִּי שָׁם הַשָּׂכָר הָאֲמִתִּי לְעוֹשֵׂי רְצוֹנוֹ, וְשָׁם הָעֹנֶשׁ הָאֲמִתִּי וְהַקָּשֶׁה לְעוֹבְרֵי רְצוֹנוֹ, עַד שֶׁכָּל יִסּוּרֵי וּקְשָׁיֵי עוֹלָם הַזֶּה אֵינָם נֶחְשָׁבִים לִמְאוּמָה נֶגֶד יִסּוּרֵי עוֹלָם הַבָּא. וְעַל זֶה אֶפְשָׁר לוֹמַר אֶת הַפָּסוּק "עֹז וְהָדָר לְבוּשָׁהּ וַתִּשְׂחַק לְיוֹם אַחֲרוֹן" - בִּזְכוּת עֹז וְהָדָר לְבוּשָׁהּ, דְּהַיְנוּ שְׁמִירַת גִּדְרֵי הַצְּנִיעוּת בְּעֹז וּבִגְבוּרָה - לְלֹא הִתְחַשְּׁבוּת הַסְּבִיבָה, וְכֵן "הָדָר" - שֶׁדֶּרֶג הַצְּנִיעוּת יְהֵא בְּגֶדֶר "מְהַדְרִין" וְשֶׁלֹּא לְהִסְתַּפֵּק בְּצִמְצוּם הַהֲלָכָה, אֵלּוּ הֵמָּה הַתְּנָאִים שֶׁמְּזַכִּים אֶת לוֹבַשְׁתָּם בַּהַבְטָחָה שֶׁל וַתִּשְׂחַק לְיוֹם אַחֲרוֹן - אִשָּׁה זוֹ הִיא שֶׁתִּזְכֶּה לִשְׂחֹק וְלִשְׂמֹחַ בְּיוֹם אַחֲרוֹן עַל הֱיוֹתָהּ יוֹצֵאת מִן הָעוֹלָם מְנַצַּחַת לְחַיֵּי הָעוֹלָם הַבָּא. 
נִתְיַחֵס כָּעֵת לִנְקֻדָּה נוֹסֶפֶת. 
הֲלֹא יָדוּעַ שֶׁכָּל הַצַּדִּיקִים וְהַצִּדְקָנִיּוֹת שֶׁבְּגַן־עֵדֶן מִתְעַנְּגִים עֹנֶג רַב שֶׁאֵין לוֹ שִׁעוּר וּמִשְׁתַּלְּמִים שָׁם עַל כָּל פְּרָט וּפְרָט מִמַּעֲשֶׂה טוֹב, צְנִיעוּת, קְדֻשָּׁה, שֶׁשָּׁמְרוּ בָּעוֹלָם הַזֶּה. וְכָל אָדָם מְחַכֶּה וּמְיַחֵל לַטּוֹב הַזֶּה שֶׁיִּזְכֶּה לוֹ בָּעוֹלָם הַבָּא, וּבְיוֹתֵר יִזְכֶּה לוֹ לֶעָתִיד לִתְחִיַּת הַמֵּתִים, שֶׁיָּקוּמוּ כָּל הַמֵּתִים מִקִּבְרָם וְיִתְעַנְּגוּ עֹנֶג שֶׁלֹּא נִגְלָה אַף לַנְּבִיאִים. וַהֲרֵי שֶׁאָנוּ, דּוֹרוֹת הָאַחֲרוֹנִים, נִפָּגֵשׁ עִם דּוֹרוֹת הָרִאשׁוֹנִים עַד לַאֲבוֹתֵינוּ אַבְרָהָם יִצְחָק וְיַעֲקֹב, וְעַד לְאִמּוֹתֵינוּ שָׂרָה רִבְקָה רָחֵל וְלֵאָה, וְכֵן עִם כָּל הַצִּדְקָנִיּוֹת שֶׁבְּכָל דּוֹר וָדוֹר. 
- הָבָה וְנִשְׁאַל בְּאֵיזֶה פָּנִים נִפָּגֵשׁ עִם אִמּוֹתֵינוּ; 
כַּמָּה עֹנֶג, כָּבוֹד וְשִׂמְחָה יֵחָשֵׁב לְאוֹתָן נָשִׁים צִדְקָנִיּוֹת, שֶׁשָּׁמְרוּ אֶת כָּל כְּלָלֵי הַצְּנִיעוּת, הַפְּגִישָׁה הַמְרַתֶּקֶת הַזֹּאת עִם אִמּוֹתֵינוּ הַקְּדוֹשׁוֹת, הַיְשִׁיבָה בִּמְחִיצָתָן, הַהִתְעַנְּגוּת מִקְּדֻשָּׁתָן וּמֵאוֹר הַשְּׁכִינָה אֲשֶׁר יַעֲטֶה עֲלֵיהֶן. 
וּלְעֻמָּתָן - כַּמָּה חֶרְפָּה וּבוּשָׁה לְאוֹתָן נָשִׁים שֶׁלֹּא שָׁמְרוּ דַּרְכֵי הַצְּנִיעוּת כָּרָאוּי, כֵּיצַד יַעַמְדוּ בְּתוֹכַחְתָּן שֶׁל סַבְתוֹתֵיהֶן הַצְּנוּעוֹת עַד אִמּוֹתֵינוּ הַקְּדוֹשׁוֹת, שֶׁמָּסְרוּ נַפְשָׁן עַל קְדֻשָּׁתָן, וְזֶה מִלְּבַד הָעֹנֶשׁ הַנּוֹרָא הַמְעֻתָּד לָהֶן בֶּעָוֹן הֶחָמוּר - "מַחֲטִיאֵי הָרַבִּים". 
יב - עקר סבת סלוק השכינה מהבית וקשי הפרנסה - מעון חסר צניעות
וְעוֹד מֵעֹנֶשׁ הַנִּגְרָם מֵהֶעְדֵּר צְנִיעוּת: 
בַּזֹּהַר הַקָּדוֹשׁ כָּתַב (מתורגם ללשון הקודש מזוהר פרשת נשא): אָמַר רַבִּי חִזְקִיָּה: תָּבוֹא מְאֵרָה [וּבָרָמָ"ק פֵּרֵשׁ, שֶׁכָּל הָעֶלְיוֹנִים וְהַתַּחְתּוֹנִים מְקַלְלִים אוֹתוֹ] עַל זֶה הָאִישׁ שֶׁמֵּנִיחַ לְאִשְׁתּוֹ לְהִתְרָאוֹת מִשַּׂעֲרוֹת רֹאשָׁהּ הַחוּצָה. וְזֶהוּ אֶחָד מֵעִנְיְנֵי הַצְּנִיעוּת שֶׁבַּבַּיִת.וְהָאִשָּׁה שֶׁמּוֹצִיאָה מִשַּׂעֲרוֹת רֹאשָׁהּ הַחוּצָה לְהִתְקַשֵּׁט בָּהֶן, גּוֹרֶמֶת עֲנִיּוּת לַבַּיִת, וְגוֹרֶמֶת לְבָנֶיהָ שֶׁלֹּא יִהְיוּ חֲשׁוּבִים בְּדוֹרָם, וְגוֹרֶמֶת לְרוּחַ טֻמְאָה שֶׁתִּשְׁרֶה בַּבַּיִת... וְאִם בְּבֵיתָהּ כֵּן - כָּל שֶׁכֵּן בַּשּׁוּק, וְכָל שֶׁכֵּן אִם הִיא מַרְאָה חֲצִיפוּת אַחֶרֶת. צֵא וּרְאֵה, כַּמָּה פְּגָם גּוֹרֵם שְׂעַר הָאִשָּׁה: גּוֹרֵם לְמַעְלָה, גּוֹרֵם לְמַטָּה, גּוֹרֵם קְלָלָה לְבַעְלָהּ, גּוֹרֵם עֲנִיּוּת, גּוֹרֵם דָּבָר אַחֵר בַּבַּיִת [צָרַעַת], גּוֹרֵם שֶׁתִּסְתַּלֵּק הַחֲשִׁיבוּת מִבָּנֶיהָ. ה' יִשְׁמְרֵנוּ מֵהַחֻצְפָּה שֶׁלָּהֶן. עַד כָּאן. 
יג - עקר הצלחת הבנים בתורה ויראת שמים - בזכות צניעות האם
וּבְ"פֶלֶא יוֹעֵץ" כָּתַב: "אֲבָל צָרִיךְ לְזָרֵז אֶת הָאִשָּׁה שֶׁלֹּא תָקֵל רֹאשׁ וְלֹא תַרְבֶּה בְּשִׁיחָה וּשְׂחוֹק וְקַלּוּת רֹאשׁ, וְכָל שֶׁכֵּן שְׁאָר קְרֵבוּת דַּעַת עִם קְרוֹבֵי בַעְלָהּ. אֶלָּא תִּהְיֶה בְּבֵית חָמִיהָ כְּבוּדָה וּצְנוּעָה מִבַּיִת וּמִחוּץ, וְלֹא תַחֲטִיא לְשׁוּם אָדָם, כִּי עַל עֲבֵרוֹת כָּאֵלֶּה נָשִׁים מֵתוֹת, אוֹ יוֹלְדוֹת בָּנִים מַשְׁחִיתִים, אוֹ בָּנִים אוֹ בָּנוֹת מֵתִים כְּשֶׁהֵם קְטַנִּים. אֲבָל הַנִּזְהָרִים, זוֹכִים לְזֶרַע אֲנָשִׁים כְּשֵׁרִים וּקְדוֹשִׁים, וְיַגִּיעוּ לִהְיוֹת יְשִׁישִׁים וּשְׂמֵחִים וְשָׂשִׂים". 
יד - עקר התקשטות האשה בבית ולא בחוץ
רְאֵה בְּאָרְחוֹת צַדִּיקִים שֶׁכָּתַב (בשער הגאוה): "הָאִשָּׁה הַמִּתְקַשֶּׁטֶת לִפְנֵי הָאֲנָשִׁים... עָנְשָׁהּ גָּדוֹל מְאֹד, שֶׁהִיא נוֹתֶנֶת מִכְשׁוֹל לִפְנֵי רַבִּים. הֲלֹא אָסְרוּ חֲכָמִים (כ"ז כ, ב) לְהִסְתַּכֵּל בְּבִגְדֵי צִבְעוֹנִים שֶׁל נָשִׁים הַשְּׁטוּחִים בַּכֹּתֶל, אֲפִלּוּ כְּשֶׁאֵינָהּ מְלֻבֶּשֶׁת בָּהֶם. כָּל שֶׁכֵּן שֶׁיֵּשׁ עֹנֶשׁ גָּדוֹל לְאִשָּׁה הַמִּתְקַשֶּׁטֶת לִפְנֵי אֲנָשִׁים הַמִּסְתַּכְּלִים בָּהּ". 
וּבְרַבֵּנוּ יוֹנָה כָּתַב (אגרת התשובה): "וּצְרִיכָה הָאִשָּׁה שֶׁתְּהֵא צְנוּעָה וְנִזְהֶרֶת שֶׁלֹּא יִסְתַּכְּלוּ בָּהּ בְּנֵי אָדָם חוּץ מִבַּעְלָהּ, מִפְּנֵי שֶׁהַמִּסְתַּכְּלִים בְּפָנֶיהָ אוֹ בְּיָדֶיהָ יוֹרְדִין לַגֵּיהִנָּם, וְהִיא עֲנוּשָׁה בְּעֹנֶשׁ כָּל אֶחָד וְאֶחָד מֵהֶם, מִפְּנֵי שֶׁהֶחֱטִיאָה אוֹתָם וְלֹא נָהֲגָה צְנִיעוּת בְּעַצְמָהּ וְנִכְשְׁלוּ בָּהּ". 
וְכַיּוֹצֵא בִּדְבָרִים אֵלֶּה כָּתַב הָרַב יוֹסֵפִי, אֶחָד מֵחַכְמֵי הַמּוּסָר (מחוברת כנס הצניעות): 
אִשָּׁה צְרִיכָה לִהְיוֹת יָפָה בַּבַּיִת לְבַעְלָהּ, וְאֶת זֶה זוֹנְחִים. רוֹאִים שֶׁדַּוְקָא בַּבַּיִת, כְּשֶׁאִשָּׁה צְרִיכָה לִהְיוֹת מְסֻדֶּרֶת וְיָפָה לְבַעְלָהּ, אָז - ה' יִשְׁמֹר, הִיא הוֹלֶכֶת עִם כָּל הַסְּמַרְטוּטִים, כְּמוֹ מְנַקֵּה אֲרֻבּוֹת, אַךְ כְּשֶׁהִיא יוֹצֵאת לָרְחוֹב וּצְרִיכָה מְאֹד לְהִזָּהֵר שֶׁלֹּא לִבְלֹט, דַּוְקָא אָז הִיא עִם בֹּשֶׂם וְעִם בְּגָדִים וְעִם צְבָעִים. 
הַיּוֹם, אֲפִלּוּ כְּשֶׁמּוֹרִידִים אֶת הָעֵינַיִם לְמַטָּה, נִכְשָׁלִים בִּגְלַל בִּגְדֵי הָאִשָּׁה לְמַטָּה - שֶׁסַע וְכוּ'! אִשָּׁה כָּזוֹ תּוֹלָה עַל עַצְמָהּ שֶׁלֶט: "אֲנִי בַּת בִּתּוֹ שֶׁל יָרָבְעָם בֶּן נְבָט, שֶׁחָטָא וְהֶחֱטִיא אֶת הָרַבִּים", וְגֵיהִנָּם מֻבְטָח לָהּ. מַה יּוֹצֵא לָאִשָּׁה מִזֶּה?! הֲרֵי הִיא לֹא רוֹאָה אֶת הַשֶּׁסַע! אָז זֶה מַמָּשׁ רַק עַל מְנָת לְהַחֲטִיא! כְּשֶׁהִיא עוֹבֶרֶת בָּרְחוֹב, הַגֵּיהִנָּם שֶׁלָּהּ הוּא לֹא כְּמוֹ שֶׁל אֶחָד שֶׁהִסְתַּכֵּל בָּהּ וְחָטָא עַל יָדָהּ וְיֵעָנֵשׁ, אֶלָּא עָלוּל לִקְרוֹת שֶׁמֵּאָה אֲנָשִׁים יִסְתַּכְּלוּ בָּהּ, וְעַד שֶׁהִיא חוֹזֶרֶת הַבַּיְתָה, הִיא שָׁלְחָה 100 אֲנָשִׁים לַגֵּיהִנָּם, וְהִיא תֵּעָנֵשׁ בְּעֹנֶשׁ שֶׁל כָּל אֶחָד וְאֶחָד מֵהֶם, מִפְּנֵי שֶׁהֶחֱטִיאָה אוֹתָם בְּזֶה שֶׁלֹּא נָהֲגָה צְנִיעוּת בְּעַצְמָהּ וְנִכְשְׁלוּ בָּהּ. אִשָּׁה שֶׁמִּתְקַשֶּׁטֶת בְּאֹפֶן בּוֹלֵט כְּשֶׁיּוֹצֵאת, עוֹשָׂה הַהֵפֶךְ מִמַּה שֶּׁהִיא צְרִיכָה, כֵּיוָן שֶׁהִיא צְרִיכָה לָצֵאת בִּצְנִיעוּת בְּאֹפֶן שֶׁלֹּא יִסְתַּכְּלוּ בָּהּ, וְהִיא עוֹשָׂה הִשְׁתַּדְּלוּת שֶׁכֵּן יִסְתַּכְּלוּ בָּהּ. 
טו - פרצה גדולה בצניעות לקרות אנשים לנשים ונשים לאנשים בשמם הפרטי
עוֹד שָׁם מִדִּבְרֵי הָרַב יוֹסֵפִי: וְהַצְּנִיעוּת כּוֹלֶלֶת פִּרְצוֹת רַבּוֹת. יֵשׁ בַּחֲנֻיּוֹת, בַּמַּכֹּלֶת, בְּצַרְכָנִיּוֹת, בַּחֲנוּת יְרָקוֹת. הַנָּשִׁים מִתְנַהֲגוֹת כַּחֲבֵרוֹת שֶׁל הַמּוֹכֵר, פּוֹנוֹת אֵלָיו בְּשֵׁם פְּרָטִי: "משֶׁה, כַּמָּה זֶה עוֹלֶה?" מַה זֶּה "משֶׁה"? זֶה אָח שֶׁלָּךְ? מָה פִּתְאֹם לִפְנוֹת אֵלָיו בְּשֵׁם פְּרָטִי? 
יֵשׁ לִפְעָמִים, ה' יִשְׁמְרֵנוּ, בֵּין שְׁכֵנִים לִשְׁכֵנוֹת שֶׁקּוֹרְאִים בְּשֵׁם פְּרָטִי זֶה לָזֶה. זֶה נוֹרָא וְאָיֹם! וְכֵן בְּבִקּוּרִים שֶׁל זוּגוֹת צְעִירִים, יוֹשְׁבִים בְּיַחַד וּמְבַלִּים. פְּעָמִים שְׁנֵי זוּגוֹת, וּפְעָמִים שְׁלשָׁה זוּגוֹת, יוֹשְׁבִים לְבַלּוֹת, אוֹכְלִים, מְדַבְּרִים וּמְחַיְּכִים - "אֵין אַפּוֹטְרוֹפּוּס לָעֲרָיוֹת"... 
וּמַה נִּפְלֵאת הוֹרָאָתוֹ שֶׁל אֶחָד מִגְּדוֹלֵי וְצַדִּיקֵי הַדּוֹר זַצַ"ל, שֶׁכַּאֲשֶׁר אִשָּׁה עוֹבֶדֶת אֵצֶל בַּעַל הַבַּיִת, שֶׁבַּעַל הַבַּיִת לֹא יִקְרָא לָהּ בִּשְׁמָהּ הַפְּרָטִי, אֶלָּא רַק בְּשֵׁם מִשְׁפַּחְתָּהּ. וּמְקַבֵּל הַהוֹרָאָה אָמַר, שֶׁבֶּאֱמֶת עַל יְדֵי זֶה נִצָּל מִכָּל מִכְשׁוֹל, חַס וְחָלִילָה. וְכַמּוּבָן שֶׁכֵּן הוּא לְהֵפֶךְ - שֶׁהִיא לֹא תִקְרָא לוֹ בִּשְׁמוֹ הַפְּרָטִי. וְכַמּוּבָן שֶׁזֶּה שַׁיָּךְ גַּם בִּמְקוֹם עֲבוֹדָה שֶׁיֵּשׁ שָׁם פְּקִידִים וּפְקִידוֹת, אֲפִלּוּ אִם זֶה בְּאֹפֶן צָנוּעַ וּבְלִי חֲשַׁשׁ אִסּוּר יִחוּד. מִכָּל מָקוֹם יִזָּהֲרוּ בְּעִנְיַן קְרִיאַת שֵׁמוֹת, שֶׁיְּהֵא רַק עַל יְדֵי שֵׁם מִשְׁפָּחָה, וּבָזֶה יִגְדְּרוּ גָּדֵר לִמְנֹעַ קַלּוּת רֹאשׁ בֵּינֵיהֶם. וְזוֹ הֶעָרָה נְכוֹנָה לְעִנְיַן קְרוֹבֵי מִשְׁפָּחָה, שֶׁאָז לִפְעָמִים נִתְקָלִים בְּקשִׁי זֶה לְהַזְכִּיר שֵׁם הַמִּשְׁפָּחָה, אַךְ הֶחָכָם עֵינָיו בְּרֹאשׁוֹ לָדַעַת אֵיךְ לְהִזָּהֵר וְלִמְנֹעַ בִּקְרִיאַת הַשֵּׁם הַפְּרָטִי. וְהֵטִיבוּ לִמְאֹד רַבָּנִים וְדַרְשָׁנִים בַּאֲסֵפָה לְחִזּוּק צְנִיעוּת שֶׁהֵעִירוּ כָּזֹאת לְעִנְיַן כְּשֶׁנָּשִׁים קוֹנוֹת בַּחֲנוּת, שֶׁלֹּא תִקְרָאנָה לְבַעַל הַחֲנוּת בִּשְׁמוֹ הַפְּרָטִי - וְכֵן שֶׁהוּא לֹא יִקְרָא לַלָּקוֹחוֹת בִּשְׁמָן הַפְּרָטִי. וְכֵן הַדָּבָר נוֹגֵעַ כְּשֶׁיֵּשׁ פּוֹעֲלֵי נִקָּיוֹן בְּבִנְיָנִים מְשֻׁתָּפִים, אוֹ כַּאֲשֶׁר שׂוֹכְרִים פּוֹעֲלִים בַּבַּיִת אוֹ בַּבִּנְיָן הַמְשֻׁתָּף, וְכָל זֶה לְעִנְיַן "דִּיעֲבַד", וְגַם כַּנַּ"ל שֶׁזֶּה בְּאֹפֶן צָנוּעַ וּבְלִי חֲשַׁשׁ "יִחוּד", אֲבָל "לְכַתְּחִלָּה" יֵשׁ לִבְרֹחַ כְּמוֹ אֵשׁ וְלֹא לַעֲבֹד אֵצֶל גְּבָרִים זָרִים, אוֹ כְּשֶׁיֵּשׁ שָׁם פְּקִידִים אוֹ פְּקִידוֹת. וְגַם בְּדִיעֲבַד רָאוּי לְטַכֵּס עֵצָה לְהֵחָלֵץ וְלַעֲבֹד רַק עִם נָשִׁים וְאֵצֶל נָשִׁים, וַאֲפִלּוּ אִם עַל יְדֵי כֵן יַפְסִידוּ מֵעֵרֶךְ גֹּדֶל הָרֶוַח, וְכָל מִי שֶׁמּוֹסִיף זְהִירוּת לְמִשְׁמֶרֶת, יִזְכֶּה שֶׁהַקָּדוֹשׁ־בָּרוּךְ־הוּא יְסַיְּעֵהוּ וְיִשְׁמְרֶנּוּ, כְּמוֹ שֶׁכָּתוּב: הַבָּא לִטָּהֵר מְסַיְּעִין אוֹתוֹ, וּבְדֶרֶךְ שֶׁאָדָם רוֹצֶה מוֹלִיכִין אוֹתוֹ. וְרָאוּי לְהַדְגִּישׁ שֶׁבִּמְיֻחָד צָרִיךְ לְהִתְרַחֵק מִלַּעֲבֹד בִּמְקוֹמוֹת סְגוּרִים, כְּגוֹן בּוּרְסָה וְכַיּוֹצֵא בָּזֶה, אֲשֶׁר שָׁם יוֹתֵר מְכֹעָר הַדָּבָר. 
טז - שכרה של צניעות
כָּתַב בְּסֵפֶר מַלְבּוּשֵׁי כָבוֹד (פרק ח): כַּמָּה גָּדוֹל שְׂכָרָהּ שֶׁל הָאִשָּׁה הַצְּנוּעָה בְּמַעֲשֶׂיהָ וּלְבוּשֶׁיהָ, מְבֹאָר זֹאת בַּזֹּהַר הַקָּדוֹשׁ (פרשת נשא):
לְפִיכָךְ "אֶשְׁתְּךָ כְּגֶפֶן פֹּרִיָּה בְּיַרְכְּתֵי בֵיתֶךָ" - שֶׁצְּרִיכָה הָאִשָּׁה לְכַסּוֹת עַצְמָהּ בְּזָוִית בֵּיתָהּ. וְאִם תַּעֲשֶׂה כֵן, מַה כָּתוּב: "בָּנֶיךָ כִּשְׁתִלֵי זֵיתִים סָבִיב לְשֻׁלְחָנֶךָ". מַהוּ כִּשְׁתִילֵי זֵיתִים? מַה זַיִת זֶה, בֵּין בַּחֹרֶף בֵּין בַּקַּיִץ, אֵינוֹ מַשְׁלִיךְ הֶעָלִים שֶׁלּוֹ, וְתָמִיד נִמְצָא בּוֹ חֲשִׁיבוּת עַל שְׁאָר הָאִילָנוֹת - כָּךְ בָּנֶיהָ יַעֲלוּ בַּחֲשִׁיבוּת עַל שְׁאָר בְּנֵי הָעוֹלָם. 
וְלֹא עוֹד, אֶלָּא שֶׁבַּעְלָהּ מִתְבָּרֵךְ בַּכֹּל: בִּבְרָכוֹת שֶׁלְּמַעְלָה וּבִבְרָכוֹת שֶׁלְּמַטָּה; בְּעשֶׁר, בְּבָנִים וּבִבְנֵי בָנִים. זֶהוּ שֶׁאָמַר הַכָּתוּב: "הִנֵּה כִי כֵן יְבֹרַךְ גָּבֶר יְרֵא ה'", וּכְתִיב: "יְבָרֶכְךָ ה' מִצִּיּוֹן וּרְאֵה בְּטוּב יְרוּשָׁלָיִם כֹּל יְמֵי חַיֶּיךָ, וּרְאֵה בָנִים לְבָנֶיךָ שָׁלוֹם עַל יִשְׂרָאֵל". 
* 
כָּל כַּלָּה שֶׁהִיא צְנוּעָה בְּבֵית חָמִיהָ, זוֹכָה וְיוֹצְאִין מִמֶּנָּה מְלָכִים וּנְבִיאִים. (מגילה י) 
* 
בִּשְׂכַר צְנִיעוּת שֶׁבְּרָחֵל יָצָא מִמֶּנָּה שָׁאוּל, וּבִשְׂכַר צְנִיעוּת שֶׁבְּשָׁאוּל יָצְאָה מִמֶּנּוּ אֶסְתֵּר. (מגילה יג) 
* 
כָּל אִשָּׁה שֶׁהִיא מַצְנַעַת אֶת עַצְמָהּ, אֲפִלּוּ בַּת יִשְׂרָאֵל, רְאוּיָה שֶׁתִּנָּשֵׂא לְכֹהֵן גָּדוֹל, וְתַעֲמִיד כֹּהֲנִים גְּדוֹלִים, שֶׁנֶּאֱמַר: "כָּל כְּבוּדָּה בַּת מֶלֶךְ פְּנִימָה, מִמִּשְׁבְּצוֹת זָהָב לְבוּשָׁהּ". (מדרש תנחומא במדבר ג) 
* 
בִּזְמַן שֶׁהִיא נוֹהֶגֶת בְּעַצְמָהּ דַּת יְהוּדִית, שֶׁהִיא צְנוּעָה, זוֹכָה שֶׁמּוֹצִיאִין מִמֶּנָּה בָּנִים בַּעֲלֵי מִקְרָא, בַּעֲלֵי מִשְׁנָה, בַּעֲלֵי מַעֲשִׂים טוֹבִים, הָדָא הוּא דִכְתִיב: "בָּנֶיךָ כִּשְׁתִלֵי זֵיתִים". (מדרש רבה נשא פ"ח) 
* 
וּרְאֵה בְּפֵרוּשׁ הַ"כְּלִי יָקָר" (בראשית יח, ט) שֶׁמְּפָרֵשׁ קֻשְׁיַת הַמַּלְאָכִים "אַיֵּה שָׂרָה אִשְׁתְּךָ" - בְּאֵיזוֹ זְכוּת רְאוּיָה עֲקָרָה בַּת תִּשְׁעִים לְהוֹלִיד בֵּן כְּיִצְחָק אָבִינוּ. וְהֵשִׁיב לָהֶם אַבְרָהָם: "הִנֵּה בָּאֹהֶל" - בִּזְכוּת הַצְּנִיעוּת רְאוּיָה הִיא שֶׁיִּתְקַיֵּם בָּהּ הַיִּעוּד שֶׁהִבְטִיחַנִי ה' - "וּמְלָכִים מִמְּךָ יֵצֵאוּ" (בראשית יז, ו). 
* 
רַבִּי יְהוֹשֻׁעַ בֶּן חֲנַנְיָה - "אַשְׁרֵי יוֹלַדְתּוֹ". כִּי לִהְיוֹת אִמּוֹ צַדֶּקֶת וְאִשָּׁה יִרְאַת ה', הִיא גָּרְמָה לִהְיוֹת הַבֵּן הַיּוֹצֵא מִמֶּנָּה כְּמוֹתָהּ. (מדרש שמואל אבות פ"ה) 
* 
וְרַבֵּנוּ בַּחְיֵי כָּתַב: "כִּי כְּשֶׁהָאָדָם צַדִּיק וּבַעַל עֲנָוָה וְאִישׁ מִדּוֹת, הִנֵּה זֶה מוֹפֵת עַל אִמּוֹ שֶׁהָיְתָה צְנוּעָה וּבַעֲלַת מַחֲשֶׁבֶת טוֹבָה, וְעַל כֵּן זָכְתָה אֵלָיו, כִּי הֶעָנָף הַטּוֹב יָעִיד עַל מַעֲלַת הַשֹּׁרֶשׁ". (פרשת אמור בד"ה "ושם אמו") 
יז - האשר הגדול ביותר או ההפסד הגדול ביותר
מַהוּ הָאשֶׁר הַגָּדוֹל בְּיוֹתֵר לְאָדָם אִם לֹא לִרְאוֹת בֵּן אוֹ בַּת שֶׁהוֹלְכִים בְּדֶרֶךְ טוֹבָה עִם דֶּרֶךְ אֶרֶץ וּצְנִיעוּת, וּבִפְרָט אִם הִגִּיעוּ לְמַעֲמָד נִכְבָּד וְהַכֹּל מְשַׁבְּחִים וּמְפָאֲרִים אוֹתָם, כַּמָּה מִן הָעֹנֶג וְהָאשֶׁר נִמְשָׁךְ לְהוֹרֵיהֶם. 
וּלְעֻמַּת זֹאת - מַה יֵּשׁ צַעַר גָּדוֹל יוֹתֵר וְעָגְמַת נֶפֶשׁ לְהוֹרִים שֶׁבְּנָם אֵינוֹ הוֹלֵךְ בְּדֶרֶךְ ה' וּמְחַלֵּל אֶת ה', אוֹ אֲפִלּוּ רַק יֶלֶד לֹא מֻצְלָח - הֲלֹא שְׁנָתָם לֹא שֵׁנָה, מַאֲכָלָם לֹא אֹכֶל, וַעֲמַל חַיֵּיהֶם נִדְמֶה לָהֶם שֶׁהוּא לָרִיק וְלָהֶבֶל. 
וּבַמֶּה תָּלוּי הָאשֶׁר הַגָּדוֹל, אוֹ, חַס וְחָלִילָה, הַצַּעַר הַגָּדוֹל, בְּהַצְלָחַת אוֹ בְּאִי הַצְלָחַת הַבָּנִים, מְגַלִּים לָנוּ חֲזַ"ל שֶׁהַכֹּל תָּלוּי בִּצְנִיעוּת הָאִשָּׁה. וּנְצַטֵּט כָּאן דִּבְרֵי הֶ"חָפֵץ חַיִּים" ע"ה בָּזֶה: 
"גַּם צְרִיכָה הָאִשָּׁה לְהִתְבּוֹנֵן תָּמִיד לְפִי מַה שֶּׁיָּדוּעַ, דִּכְשֶׁהָאִשָּׁה הוֹלֶכֶת בְּדַרְכֵי צְנִיעוּת, אָז הִיא זוֹכָה לְהוֹלִיד בָּנִים צַדִּיקִים, בָּנִים תַּלְמִידֵי חֲכָמִים, הַמְּאִירִים לָעוֹלָם בְּתוֹרָתָם וּבְצִדְקָתָם, וְכִדְאִיתָא בְּתַלְמוּד יְרוּשַׁלְמִי: כָּל כְּבוּדָּה בַּת מֶלֶךְ פְּנִימָה מִמִּשְׁבְּצוֹת זָהָב לְבוּשָׁהּ - אִשָּׁה צְנוּעָה, רְאוּיָה לָצֵאת מִמֶּנָּה כֹּהֲנִים גְּדוֹלִים הַמְלֻבָּשִׁים מִשְׁבְּצוֹת זָהָב. וְאָמְרוּ בִּמְגִלָּה דַּף י"ג: בִּשְׂכַר צְנִיעוּת שֶׁהָיְתָה בָּהּ בְּרָחֵל, זָכְתָה שֶׁיָּצָא מִמֶּנָּה שָׁאוּל, וּבִשְׂכַר צְנִיעוּת שֶׁהָיְתָה בְּשָׁאוּל, זָכָה וְיָצְאָה מִמֶּנּוּ אֶסְתֵּר, עַיֵּן שָׁם. וְעַל יְדֵי זֶה יִיטַב לָהּ בָּעוֹלָם הַזֶּה, וְגַם בְּאַחֲרִיתָהּ תִּזְכֶּה לֵישֵׁב בָּעוֹלָם הָעֶלְיוֹן בְּהֵיכַל ה' בְּרֹב הוֹד וְהָדָר, וְכִדְאִיתָא בַּזֹּהַר הַקָּדוֹשׁ פָּרָשַׁת בְּחֻקֹּתַי עַל הַפָּסוּק 'כַּבֵּד אֶת אָבִיךָ וְאֶת אִמֶּךָ', דְּקַאי אַף לְאַחַר מִיתָה. אִם הוֹלֵךְ הַבֵּן בְּאֹרַח מִישׁוֹר וְיִשֵּׁר מַעֲשָׂיו כָּרָאוּי - כִּבֵּד בָּזֶה אֶת אָבִיו, כִּבְּדוֹ בָּעוֹלָם הַזֶּה בְּקֶרֶב בְּנֵי אָדָם, וְכִבְּדוֹ בָּעוֹלָם הַבָּא אֵצֶל הַקָּדוֹשׁ-בָּרוּךְ-הוּא, וְהַקָּדוֹשׁ-בָּרוּךְ-הוּא נוֹטֶה לוֹ חֶסֶד וּמוֹשִׁיבוֹ בְּכִסֵּא כְבוֹדוֹ, שֶׁכֵּן הַהוֹלְכִים בְּדַרְכֵי הַצְּנִיעוּת זוֹכִים לִהְיוֹת צַדִּיקִים וְזוֹכִים לְבָנִים קְדוֹשִׁים וְזֶרַע קֹדֶשׁ, וַעֲלֵיהֶם נֶאֱמַר: "כֹּל רֹאֵיהֶם יַכִּירוּם כִּי הֵם זֶרַע בֵּרַךְ ה'". וּלְהֵפֶךְ, חַס וְשָׁלוֹם - אִם הִיא הוֹלֶכֶת בְּדַרְכֵי פְרִיצוּת, אָז תֵּלֵד בָּנִים אֲשֶׁר לֹא טוֹבִים, וְיִהְיֶה לָהּ עַל יְדֵי זֶה לְבַסּוֹף קָלוֹן וּכְלִמָּה בָּעוֹלָם הַזֶּה, וּכְמָה דִּכְתִיב: "וּבֵן כְּסִיל תּוּגַת אִמּוֹ", וְגַם בָּעוֹלָם הַבָּא הוּא בִּזָּיוֹן גָּדוֹל לְאָבִיו וְאִמּוֹ כְּשֶׁיּוֹצֵא מֵהֶם בֵּן מַכְעִיס לְהַקָּדוֹשׁ-בָּרוּךְ-הוּא. וּכְמוֹ שֶׁכָּתַב הַגְּרָ"א בְּאִגַּרְתּוֹ הַקְּדוֹשָׁה "עָלִים לִתְרוּפָה", שֶׁאַף אִם יַדְרִיךְ תָּמִיד בְּנוֹ בְּמוּסָר וְלֹא יְקַבֵּל - אוֹי לָהּ לְאוֹתָהּ בּוּשָׁה וְהַצַּעַר וְהַבִּזָּיוֹן בָּעוֹלָם הַבָּא. עַל כֵּן צְרִיכָה הָאִשָּׁה לְהַרְגִּיל עַצְמָהּ בְּמִדַּת הַצְּנִיעוּת וְיִיטַב לָהּ עַל יְדֵי זֶה בָּזֶה וּבַבָּא. 
וְהִנֵּה מִכָּל זֶה נוּכַל לְהִתְבּוֹנֵן כַּמָּה צְרִיכָה הָאִשָּׁה לִהְיוֹת זְהִירָה בְּעִנְיַן שַׂעֲרוֹתֶיהָ אוֹ זְרוֹעוֹתֶיהָ שֶׁלֹּא יֵרָאוּ הַחוּצָה. 
וּבְהֶמְשֵׁךְ נוֹשֵׂא זֶה, מִתְפַּלְלִים אָנוּ לְמַעַן לֹא נִיגַע לָרִיק וְלֹא נֵלֵד לַבֶּהָלָה, כְּלוֹמַר, שֶׁלֹּא יְהֵא טִרְחָתֵנוּ וִיגִיעָתֵנוּ לָרִיק וְלַשָּׁוְא. 
הָבָה נִתְבּוֹנֵן, כַּמָּה מַשְׁקִיעִים הוֹרִים בְּיַלְדֵיהֶם: אוֹתָהּ אִשָּׁה נוֹשֵׂאת פְּרִי בִטְנָהּ תִּשְׁעָה חֳדָשִׁים בְּצַעַר וּבְחֹלִי [וּכְפִי שֶׁנִּקְבַּע לַהֲלָכָה, כִּי אִשָּׁה הִיא בְּגֶדֶר חוֹלֶה לְכַמָּה דִּינִים, כְּגוֹן פְּטוּרָה מִלְּהִתְעַנּוֹת בְּחֵלֶק מֵהַצּוֹמוֹת וְעוֹד], וְכַמָּה מִחוּשִׁים שׁוֹנִים וּמְשֻׁנִּים בְּמֶשֶׁךְ זְמַן זֶה, וּבִפְרָט כְּשֶׁיֵּשׁ צֹרֶךְ לֵילֵךְ לָרוֹפֵא, אוֹ שְׁמִירָה, אֲשֶׁר כָּל יִסּוּרִים אֵלֶּה לֹא מְבֻטָּלִים; 
אַחַר כָּךְ בָּא צַעַר הַלֵּדָה עִם הַצִּירִים וְכוּ'; 
אַחַר כָּךְ הַהַחְלָמָה מֵהַלֵּדָה שֶׁאֵינָהּ בָּאָה בְּיוֹם אוֹ יוֹמַיִם, וּכְמוֹ שֶׁאוֹמֶרֶת הַגְּמָרָא: כ"ד חֹדֶשׁ לְאַחַר הַלֵּדָה, אֵבָרֶיהָ שֶׁל אִשָּׁה מְפֹרָקִים; 
לְאַחַר מִכֵּן גִּדּוּל הַתִּינוֹק, הַהַחְלָפוֹת הָרַבּוֹת וְנִקְיוֹנוֹ הַיּוֹם-יוֹמִי הַדָּרוּשׁ לוֹ, וְאֹפֶן הַהַאֲכָלָה הַמְיֻחֶדֶת וְהַמְּתוּנָה הַנִּדְרֶשֶׁת לוֹ; 
הַקִּימָה בַּלֵּילוֹת עַל כָּל בְּכִי אוֹ קוֹל מְשֻׁנֶּה הַנִּשְׁמָע מִמֶּנּוּ, כַּמָּה שֵׁנָה צְרִיכָה הָאֵם לְנַדֵּד בִּשְׁבִילוֹ; וּכְשֶׁגָּדֵל יוֹתֵר, כַּמָּה אַחֲרָיוּת עָלָיו - פַּחַד בַּיּוֹם וּפַחַד בַּלַּיְלָה שֶׁרַק לֹא יֶאֱרַע לוֹ מְאוּמָה; 
וּכְשֶׁחַס וְחָלִילָה נֶחֱלָה, לֹא תָזוּז מִמִּטָּתוֹ יוֹם וָלַיְלָה בְּצַעַר גָּדוֹל; 
וּכְשֶׁגָּדֵל עוֹד יוֹתֵר, אִם מְאַחֵר שָׁעָה אוֹ שְׁעָתַיִם, פָּג לִבָּהּ בְּקִרְבָּהּ וַיְהִי לְאֶבֶן, וְעוֹד וְעוֹד קָצָר הַנְּיָר מִלִּכְתֹּב כָּל הַיְגִיעוֹת וְהֶעָמָל... 
וְאָנוּ מִתְפַּלְלִים: "שֶׁלֹּא נִיגַע לָרִיק וְלֹא נֵלֵד לַבֶּהָלָה", וּמַהִי הַכְּפִילוּת? אֶלָּא לָרִיק - הַיְנוּ לְחִנָּם, לֹא לְתוֹעֶלֶת וְלֹא לְהֶפְסֵד, אוּלָם לַבֶּהָלָה - הַיְנוּ לְקִלְקוּל וּלְעִוּוּת. 
כְּשֶׁחַס וְחָלִילָה סוֹטֶה הַבֵּן אוֹ הַבַּת מִדֶּרֶךְ הַטּוֹב, כָּל הַחְלָפַת טִטּוּל, כָּל הֲכָנַת אֹכֶל, כָּל קִימָה בַּלַּיְלָה, כָּל הַהֵרָיוֹן וְהַלֵּדָה - הַכֹּל נִהְיָה לָרִיק וְלַשָּׁוְא, מַאֲמָץ וְהִשְׁתַּדְּלוּת שֶׁלֹּא תְשֹׁעַר לְלֹא תּוֹעֶלֶת. 
וְיוֹתֵר גָּרוּעַ - לֹא רַק לְלֹא תּוֹעֶלֶת, אֶלָּא לַבֶּהָלָה, לְקִלְקוּל וְעִוּוּת. כָּל הַטֹּרַח הָיָה לְגַדֵּל, חַס וְחָלִילָה, בֵּן אוֹ בַּת שֶׁיַּרְשִׁיעוּ, רַחֲמָנָא לִצְלַן. וְאִם כֵּן, הַיְגִיעָה לֹא רַק שֶׁהִיא לָרִיק, אֶלָּא יוֹתֵר מִזֶּה - אַף לַבֶּהָלָה. 
וּבַמֶּה תָּלוּי הֲנִקְצֹר פֵּרוֹתֵנוּ טוֹבִים וְיָפִים, אוֹ, חַס וְחָלִילָה, נִקְצְרֵם בְּאוּשִׁים - זֹאת כָּאָמוּר בְּשֵׁם הַזֹּהַר הַקָּדוֹשׁ: הַכֹּל תָּלוּי בִּצְנִיעוּת הָאֵם! 
וּכְמוֹ שֶׁשָּׁמַעְתִּי פַּעַם עַל הַפָּסוּק "כֹּה תֹאמַר לְבֵית יַעֲקֹב וְתַגֵּיד לִבְנֵי יִשְׂרָאֵל" - "בֵּית יַעֲקֹב" אֵלּוּ הַנָּשִׁים. צִוָּה ה' לְמשֶׁה רַבֵּנוּ ע"ה, שֶׁיַּקְדִּים שִׂיחָתוֹ עִם הַנָּשִׁים - "בֵּית יַעֲקֹב", וְאַחַר כָּךְ עִם הַגְּבָרִים - "בְּנֵי יִשְׂרָאֵל", הֱיוֹת וְכָל הַקְּדֻשָּׁה וְהַצְלָחַת הַבַּיִת תָּלוּי בָּאִשָּׁה. בְּאִם הִיא שׁוֹמֶרֶת עַל קְדֻשָּׁתָהּ וּקְדֻשַּׁת בְּנוֹתֶיהָ, בְּכָךְ שׁוֹמֶרֶת עַל בִּנְיַן הַבַּיִת, וְאִידָךְ זִיל גְּמֹר כָּל הַתּוֹרָה כֻּלָּהּ. אֲבָל אִם, חַס וְחָלִילָה, יֵשׁ קִלְקוּל בַּעֲקֶרֶת הַבַּיִת - נֶהֱרָס כָּל הַבִּנְיָן. וְעַל כֵּן אֶפְשָׁר לוֹמַר אֶת הַפָּסוּק "מוֹשִׁיבִי עֲקֶרֶת הַבַּיִת" - כְּשֶׁהָאִשָּׁה יוֹשֶׁבֶת כַּעֲקֶרֶת בַּיִת, וְכָל עֲסָקֶיהָ רַק בַּבַּיִת וְלֹא בַּחוּץ, אֲזַי תִּזְכֶּה לְ"אֵם הַבָּנִים שְׂמֵחָה הַלְלוּיָה". 
יח - גלוי שגלה הבעל-שם-טוב על אברכי קדש "איסטמבול"
בְּשׁוּ"ת הגרש"א אַלֶּפַנְדְּרִי סוֹף ח"ב נֶאֱמַר: "אֲצַיֵּן מַה שֶּׁגִּלָּה הַבַּעַל-שֵׁם-טוֹב הַקָּדוֹשׁ עַל אַנְשֵׁי קֻשְׁטָא. כְּשֶׁהָיָה בְּדַרְכּוֹ לְאֶרֶץ יִשְׂרָאֵל בִּקֵּר בְּאִסְטַמְבּוּל, וְרָאָה אַבְרֵכִים שֶׁהָיוּ לָהֶם נְשָׁמוֹת שֶׁל תַּנָּאִים, וְאָמַר הַבַּעַל-שֵׁם-טוֹב שֶׁלִּנְשָׁמוֹת אֵלּוּ זָכוּ אִמּוֹתֵיהֶן בִּגְלַל הַצְּנִיעוּת שֶׁבָּהֶן. וּכְשֶׁרָאָה זֹאת הַסַּבָּא קַדִּישָׁא מַהַרְשָׁ"א אַלֶּפַנְדְּרִי נִעְנַע בְּרֹאשׁוֹ וְאָמַר: הֵן הֵן, לֹא אוּכַל לְתָאֵר לְךָ גֹּדֶל הַצְּנִיעוּת אֲשֶׁר אֲנִי זוֹכֵר שֶׁהָיָה שָׁם בְּאִיסְטַמְבּוּל, יעו"ש. וְלָכֵן צָמְחוּ שָׁם אַדִּירֵי הַלְּבָנוֹן כְּמוֹ ר' חַיִּים פָּלָאגִ'י וּבְנוֹ ר' אַבְרָהָם זַצַ"ל. 
יט - האשה בצניעות מלבושיה זוכה לבנים הראוים להיות כהנים גדולים
הִנֵּה בְּעִנְיְנֵי הַצְּנִיעוּת בְּמַלְבּוּשִׁים, יִהְיֶה לָנוּ לְאוֹר דִּבְרֵי חֲזַ"ל הַקְּדוֹשִׁים עַל הַפָּסוּק "כָּל כְּבוּדָּה וְכוּ' פְּנִימָה מִמִּשְׁבְּצוֹת וְכוּ'" - שֶׁכָּל אִשָּׁה שֶׁנִּזְהֶרֶת בִּצְנִיעוּת כִּסּוּי גוּפָהּ, וּלְעוֹלָם הִיא "פְּנִימָה" - זוֹכָה לְכֹהֲנִים גְּדוֹלִים הַלְּבוּשִׁים בְּמִשְׁבְּצוֹת זָהָב שֶׁל בִּגְדֵי כְּהֻנָּה גְּדוֹלָה. וְהִנֵּה, אַף עַל גַּב שֶׁיֵּשׁ לָנוּ רַק כֹּהֵן גָּדוֹל אֶחָד, וְגַם כֵּן לְוִיִּם וְיִשְׁרְאֵלִים, הֲרֵי לֹא שַׁיָּךְ שֶׁבְּנֵיהֶם יִהְיוּ כֹּהֲנִים גְּדוֹלִים, רַק הָעִקָּר הוּא בַּמֶּה שֶׁזּוֹכִים לְבָנִים קְדוֹשִׁים וּטְהוֹרִים שֶׁמִּצַּד מַעֲלַת נִשְׁמָתָם וְטָהֳרַת גּוּפָם רְאוּיִם לַמַּעֲלָה הָעֶלְיוֹנָה שֶׁל הַכֹּהֵן הַגָּדוֹל אֲשֶׁר הוּא גְּדוֹל עוֹבְדֵי הַשֵּׁם יִתְבָּרַךְ, וְזוֹהִי הַמַּעֲלָה הַנִּכְסֶפֶת וְהָרְצוּיָה לְכָל אִישׁ וְאִשָּׁה מִיִּשְׂרָאֵל שֶׁזַּרְעָם יִהְיוּ עוֹבְדֵי הַשֵּׁם יִתְבָּרַךְ בֶּאֱמֶת וּבְתָמִים. וְאָמְנָם יִתָּכֵן לְבָאֵר בָּזֶה רַעְיוֹן עָמֹק, כַּאֲשֶׁר נִתְבּוֹנֵן מַהוּ הָעִנְיָן וְהַקֶּשֶׁר בָּזֶה שֶׁל שְׂכַר "מִשְׁבְּצוֹת זָהָב" שֶׁל בִּגְדֵי כֹּהֵן גָּדוֹל, וַאֲשֶׁר נִרְאֶה בָּזֶה שֶׁהִשְׁווּ בִּגְדֵי הַצְּנִיעוּת שֶׁל הָאִשָּׁה הַיִּשְׂרְאֵלִית לְבִגְדֵי הַקְּדֻשָּׁה שֶׁל הַכֹּהֵן הַגָּדוֹל - כִּי כַּאֲשֶׁר הִיא נִזְהֶרֶת בְּבִגְדֵי קְדֻשָּׁה וּצְנִיעוּת, שֶׁזּוֹהִי עֲבוֹדַת הַשֵּׁם יִתְבָּרַךְ אֲמִתִּית בִּקְדֻשָּׁה וְטָהֳרָה, עַל כֵּן זוֹכָה שֶׁזַּרְעָהּ הֵם מֻכְשָׁרִים לִקְדֻשָּׁה וְטָהֳרָה שֶׁל לְבִישַׁת בִּגְדֵי גְּדוֹל עוֹבְדֵי הַשֵּׁם יִתְבָּרַךְ. 
אֲשֶׁר עַל כֵּן בְּהִתְבּוֹנֵן בָּזֹאת, לֹא יִפֹּל הַדָּבָר לְטֹרַח וּלְמַשָּׂא לְדַקְדֵּק בְּדִקְדּוּקֵי דִּינֵי הַמַּלְבּוּשִׁים שֶׁל הָאִשָּׁה הַצְּנוּעָה, כִּי הֲרֵי הִיא כִּמְדַקְדֶּקֶת בָּזֶה בְּדִינֵי לְבִישַׁת בִּגְדֵי כֹּהֵן גָּדוֹל, וְכַיָּדוּעַ, בִּגְדֵי הַכֹּהֵן הַגָּדוֹל הָיוּ מֻגְדָּרִים בְּדִינִים רַבִּים שֶׁל צוּרָתָם; אָרְכָּם, רָחְבָּם, וַאֲשֶׁר בְּאִי-קִיּוּם דִּינִים שׁוֹנִים, הָיָה אֶפְשָׁר שֶׁחַס וְחָלִילָה יַפְסִיד אֶת כָּל מַעֲלָתוֹ. וּמֵאִידָךְ - כְּשֶׁשָּׁמַר עַל כָּל דִּינֵיהֶם - הָיָה עַל יָדוֹ הַקֶּשֶׁר בֵּין הַשֵּׁם יִתְבָּרַךְ לְבֵין עַם יִשְׂרָאֵל עַל יְדֵי הָאוּרִים וְתֻמִּים. 
כֵּן גַּם כֵּן הָאִשָּׁה הַיִּשְׂרְאֵלִית - בְּיָדָהּ הַטּוֹב וְהַחַיִּים, וְהַהֵפֶךְ, חַס וְחָלִילָה - אִם בְּגָדֶיהָ שֶׁלֹּא כַּדָּ"ת, הֲרֵי הִיא מַפְסִידָה, חַס וְחָלִילָה, אֶת מַעֲלָתָהּ וּמַעֲלַת צֶאֱצָאֶיהָ. וְכַאֲשֶׁר מְשַׁמֶּרֶת כַּדָּת וְכַהֲלָכָה אֶת דִּקְדּוּקֵי דִּינֵי הַמַּלְבּוּשִׁים, הֲרֵי הִיא זוֹכָה בְּעַצְמָהּ שֶׁעוֹבֶדֶת אֶת הַשֵּׁם יִתְבָּרַךְ כִּרְצוֹנוֹ, וְזוֹכָה לְזַרְעָהּ לְדוֹרוֹת עוֹלָם שֶׁיִּזְכּוּ לַעֲמֹד לְשָׁרֵת לִפְנֵי הַשֵּׁם יִתְבָּרַךְ בְּתוֹרָה וּמִצְוֹת. 
כ - כיצד זכתה אמו של מרן ה"חזון איש" לבן שכזה
עוֹד שָׁם: יָדוּעַ הַמּוּבָא בַּ"מִּשְׁנָה בְּרוּרָה" בְּשֵׁם הַזֹּהַר הַקָּדוֹשׁ בְּעִנְיַן הַזְּהִירוּת, שֶׁלֹּא יִתְרָאֶה שׁוּם שֵׂעָר מֵהָאִשָּׁה אֲפִלּוּ בְּתוֹךְ בֵּיתָהּ, וְכָל שֶׁכֵּן בָּרְחוֹב וּבַשּׁוּק, כִּי עַל יְדֵי זֶה גּוֹרֶמֶת עֲנִיּוּת לְבֵיתָהּ וְגוֹרֶמֶת לְבָנֶיהָ שֶׁלֹּא יִתְחַשְּׁבוּ בַּדּוֹר, וְשֶׁכֹּחַ הַטֻּמְאָה שֶׁל הַסִּטְרָא אָחֳרָא שׁוֹרָה בַּבַּיִת, רַחֲמָנָא לִצְלַן. וַאֲשֶׁר עַל כֵּן צְרִיכָה הָאִשָּׁה לְהִזָּהֵר שֶׁאֲפִלּוּ קוֹרוֹת בֵּיתָהּ לֹא יִרְאוּ שֵׂעָר אֶחָד מֵרֹאשָׁהּ, וְאִם נִזְהֶרֶת וְעוֹשָׂה כֵן, מִתְקַיֵּם בָּהּ מַאֲמַר הַכָּתוּב: "בָּנֶיךָ כִּשְׁתִילֵי זֵיתִים", שֶׁכְּמוֹ שֶׁהַזַּיִת - שֶׁמֶן הַזַּיִת - חָשׁוּב, כָּךְ בָּנֶיהָ יַעֲלוּ בַּחֲשִׁיבוּת עַל שְׁאָר בְּנֵי הָעוֹלָם, וּבַעְלָהּ מִתְבָּרֵךְ בְּכָל הַבְּרָכוֹת שֶׁל מַעְלָה וְשֶׁל מַטָּה, בְּעשֶׁר, בְּבָנִים וּבְנֵי בָנִים. 
וַחֲזַ"ל סִפְּרוּ אֶת הַמַּעֲשֶׂה הַיָּדוּעַ בְּקִמְחִית אֲשֶׁר בִּזְכוּת הַצְּנִיעוּת הַיְּתֵרָה שֶׁהָיְתָה בָּהּ - שֶׁלֹּא רָאוּ קוֹרוֹת בֵּיתָהּ אֶת אִמְרֵי חֲלוּקָהּ - דְּהַיְנוּ, שֶׁגַּם כְּשֶׁהָיְתָה צְרִיכָה לְהַחֲלִיף בְּגָדֶיהָ, הָיְתָה מִתְכַּסָּה, וּבִזְכוּת זֶה יָצְאוּ מִמֶּנָּה כֹּהֲנִים גְּדוֹלִים. וּמְסַפְּרִים שֶׁשָּׁאֲלוּ לְאִמּוֹ שֶׁל מָרָן הַ"חֲזוֹן אִישׁ" זַצַ"ל בַּמֶּה זָכְתָה לְבֵן גָּאוֹן וְקָדוֹשׁ כְּמוֹתוֹ, וְעָנְתָה שֶׁהָיְתָה נִזְהֶרֶת שֶׁאֲפִלּוּ בַּחֲפִיפַת רֹאשָׁהּ הָיוּ נָשִׁים מַחֲזִיקוֹת סָדִין עַל גַּבֵּי רֹאשָׁהּ, וְתַחַת הַסָּדִין חָפְפָה רֹאשָׁהּ. וְכֵן אוֹמְרִים בְּשֵׁם מָרָן הַ"חֲזוֹן אִישׁ" זַצַ"ל, שֶׁאִלּוּ הַנָּשִׁים הָיוּ יוֹדְעוֹת כַּמָּה מַפְרִיעוֹת בְּזֶה שֶׁאֵינָן מִתְכַּסּוֹת כַּדָּ"ת לְהַצְלָחַת זַרְעָם בְּתוֹרָה וְיִרְאַת שָׁמַיִם, הֲרֵי שֶׁלֹּא הָיוּ מְזַלְזְלוֹת בָּזֶה, אֶלָּא הָיוּ מְדַקְדְּקוֹת לִשְׁמֹר כַּדָּת וְכַהֲלָכָה. 
כא - צניעות המלבושים לאשה היא עבודת ה' שלה, כמו לבישת ציצית ותפלין לאיש
עוֹד שָׁם: עַל-כֵּן, כַּמָּה נָכוֹן הָרַעְיוֹן הַנַּ"ל לְהִתְלַהֲבוּת שְׁמִירַת הַדִּקְדּוּק בְּבִגְדֵי צְנִיעוּת - כְּמוֹ הַדִּקְדּוּק בְּדִינֵי לְבִישַׁת בִּגְדֵי כְהֻנָּה, כִּי, בֶּאֱמֶת, בִּגְדֵי עֲבוֹדַת הַשֵּׁם יִתְבָּרַךְ הֵם הֵם הַבְּגָדִים הָרְאוּיִים וְהָרְצוּיִים כִּרְצוֹנוֹ יִתְבָּרַךְ שְׁמוֹ. וּמַה לִּי אִם זֶה בִּגְדֵי כֹּהֵן גָּדוֹל אוֹ בִּגְדֵי אִשָּׁה צְנוּעָה וְיִרְאַת שָׁמַיִם, אֲשֶׁר הֵן בְּזֶה וְהֵן בְּזֶה, הַבְּגָדִים הֵם בִּגְדֵי עֲבוֹדָתוֹ יִתְבָּרַךְ. 
וְכֵן נוּכַל לְהַמְשִׁיל הַדִּקְדּוּק בָּזֶה כְּמוֹ הַגְּבָרִים הַלּוֹבְשִׁים "תְּפִלִּין" וְ"צִיצִית" וּמְדַקְדְּקִים בְּכָל דִּקְדּוּקֵי הַדִּינִים וּמַקְפִּידִים מְאֹד מְאֹד עַל מְקוֹמָם הָרָאוּי שֶׁל הַתְּפִלִּין, וּכְפִי הַדִּין - שֶׁתְּפִלִּין שֶׁהֵם לֹא בִּמְקוֹמָם הָרָאוּי אוֹ שֶׁלֹּא כְּדִינָם הָרָאוּי, הֲרֵי זֶה כְּמִי שֶׁלֹּא לָבַשׁ תְּפִלִּין, וּמֵעִקַּר הַדִּין הָיוּ צְרִיכִים לֵילֵךְ בִּתְפִלִּין כָּל הַיּוֹם וּלְדַקְדֵּק בְּדִין מְקוֹמָם כָּרָאוּי, אֶלָּא שֶׁמֵּחֲמַת שֶׁחוֹשְׁשִׁים שֶׁלֹּא יִשָּׁמְרוּ בְּטָהֳרָה כָּרָאוּי, הוֹלְכִים בָּהֶם רַק בִּשְׁעַת הַתְּפִלָּה. וְהַנָּשִׁים זוֹכוֹת לִלְבּשׁ מַלְבּוּשֵׁי עֲבוֹדַת הַשֵּׁם יִתְבָּרַךְ כָּל הַיּוֹם, וּצְרִיכוֹת לְהַקְפִּיד עַל מְקוֹם וּמִדַּת הַמַּלְבּוּשִׁים כַּאֲשֶׁר יְדַקְדְּקוּ הַגְּבָרִים בְּדִינֵי הַצִּיצִית וְהַתְּפִלִּין. 
כב - כבוד האדם - מלבושו (חז"ל)
ר' יוֹחָנָן קָרֵי לְמָאנֵי מְכַבְּדוּתֵי (שבת קיג, א). ר' יוֹחָנָן הָיָה קוֹרֵא לִבְגָדָיו - מְכַבְּדָיו, כְּלוֹמַר: בְּגָדָיו שֶׁל הָאָדָם הֵם מְכַבְּדָיו שֶׁל הָאָדָם.
וְיֵשׁ לְהָבִין, מָה עֶרֶךְ לְאָדָם זוֹל אִם יִלְבַּשׁ בִּגְדֵי כָבוֹד, וְכִי אָז יֵחָשֵׁב לִמְכֻבָּד, וַהֲלֹא הוּא נִשְׁאָר אוֹתוֹ הָאָדָם? וְכֵן, מַדּוּעַ יֵרֵד עֶרֶךְ הָאָדָם הַנַּעֲלֶה כְּשֶׁיִּלְבַּשׁ בְּגָדִים פְּשׁוּטִים, וַהֲלֹא כְּבוֹדוֹ בִּמְקוֹמוֹ מֻנָּח? 
הַתְּשׁוּבָה לְכָךְ הִיא: לֹא יִתָּכֵן לְהַפְרִיד בֵּין הָאָדָם לִלְבוּשׁוֹ. הָאָדָם הַמְכֻבָּד לֹא מְסֻגָּל לְהַעֲלוֹת עַל עַצְמוֹ בְּגָדִים זוֹלִים, זֶהוּ בְּעֹמֶק טִבְעוֹ וְאִישִׁיּוּתוֹ לִלְבּשׁ בְּגָדִים בְּהֶתְאֵם לְמַעֲמָדוֹ. וְכֵן אָדָם פָּשׁוּט אֵינוֹ מְסֻגָּל לִלְבּשׁ בְּגָדִים מְכֻבָּדִים, טִבְעוֹ וְאָפְיוֹ אֵינָם מַרְשִׁים לוֹ זֹאת. אִם כֵּן, כַּמָּה אֱמֶת הוּא שֶׁאָדָם נִכָּר לְפִי לְבוּשׁוֹ; הַמְכֻבָּד נִכָּר בִּבְגָדָיו הַמְכֻבָּדִים, וְהָאָדָם הַזּוֹל נִכָּר בִּבְגָדָיו הַזּוֹלִים. וְלֹא יוּכַל הָאָדָם לְזַיֵּף אֶת בְּגָדָיו שֶׁלֹּא כְּפִי מַהוּתוֹ, בְּכָל אֹפֶן בִּקְבִיעוּת, כִּי יִתָּכֵן שֶׁיִּלְבַּשׁ אָדָם בְּגָדִים שֶׁלֹּא כְּפִי מַהוּתוֹ בְּאֹפֶן זְמַנִּי, אֲבָל בִּקְבִיעוּת זֶה לֹא יִתָּכֵן. 
* 
וְהִנֵּה עֵינֵינוּ רוֹאוֹת שֶׁהֶפְקֵר הַמַּלְבּוּשִׁים מָצוּי דַּוְקָא אֵצֶל הַנָּשִׁים הַזּוֹלוֹת בְּיוֹתֵר בְּרָמַת שִׂכְלָם אוֹ בְּמַעֲמָדָם הַחֶבְרָתִי, וְאִלּוּ נָשִׁים בְּרָמָה שִׂכְלִית גְּבוֹהָה, אוֹ בְּמַעֲמָד חֶבְרָתִי גָּבוֹהַּ, כְּגוֹן עוֹרֶכֶת דִּין, שׁוֹפֶטֶת, וּמִי מְדַבֵּר עַל שָׂרַת מֶמְשָׁלָה וְכַדּוֹמֶה, וַדַּאי אֵלּוּ לֹא תִתְלַבֵּשְׁנָה בִּבְגָדִים שֶׁאֵינָם מְכַסִּים כָּל גּוּפָן לְפָחוֹת בִּצְנִיעוּת נוֹרְמָלִית. הֲרֵי שֶׁלְּבוּשׁ הַפָּרוּץ מַתְאִים לְמִי שֶׁיְּצָרֶיהָ פְּרוּצִים, וְאֵין לָהּ שְׁלִיטָה וְרֶסֶן עַל רְצוֹנוֹתֶיהָ - מְצַפָּה לְשֻׁלְחָנָם וְלִתְשׂוּמֶת לִבָּם שֶׁל אֲחֵרִים, וְכֻלָּהּ מַרְאָה וּמַכְרֶזֶת חֹסֶר סִפּוּק מֵעַצְמָהּ, חֲשִׂיפָה לְהֶפְקֵרוּת מֻחְלֶטֶת לְלֹא הַבָּטָה לַתּוֹצָאוֹת הַשְּׁלִילִיּוֹת, אֶלָּא רֶגַע עֹנֶג עַכְשָׁוִי בִּלְבַד - זֶהוּ כָּל טְוַח הִסְתַּכְּלוּתָהּ. 
עוֹד שָׁמַעְתִּי מִתַּלְמִיד חָכָם אֶחָד, כִּי יֵשׁ לְהַעֲמִיס עַל הַמְהַלֶּכֶת בְּחֹסֶר צְנִיעוּת בִּצְחוֹק וְקַלּוּת רֹאשׁ, רַעֲשָׁנוּת וְהִתְבַּלְּטוּת - מִלְּבַד הַנֶּאֱמַר לְמַעְלָה, חֹסֶר רִסּוּן וּשְׁלִיטָה עַל הַיְצָרִים - עוֹד יֵשׁ בָּהּ מִמִּדַּת הָאַכְזָרִיּוּת בְּאֹפֶן נוֹרָא; שֶׁהֲרֵי מִלְּבַד מַה שֶּׁמַּחֲטִיאָה אֶת בַּחוּרֵי יִשְׂרָאֵל, וּבָזֶה מִתְאַכְזֶרֶת עַל נַפְשָׁם לְהַפִּילָם לַגֵּיהִנָּם, עוֹד הֲרֵי הִיא גּוֹרֶמֶת צַעַר לְנַפְשָׁם לִהְיוֹתָם בִּבְחִינַת "עֵינֶיךָ רוֹאוֹת וְכָלוֹת וְאֵין לְאֵל יָדֶךָ". וַהֲרֵי זֶה חֹסֶר מוּסָרִיּוּת לִהְיוֹת מְנַקֵּר עֵינֵי אֲנָשִׁים, שֶׁהֲרֵי מַה הִיא שׁוֹנָה מֵאָדָם הַמְנַפְנֵף בְּיָדוֹ מַאֲכָל דָּשֵׁן לְנַקֵּר עֵינֵי הַמִּסְכֵּן הָרָעֵב לְלֶחֶם - וְכִי יֵשׁ אַכְזָרִיּוּת גְּדוֹלָה מִזּוֹ? וְדַי לַמֵּבִין. וַהֲלֹא זֶה הָיָה חֵטְא בְּנוֹת צִיּוֹן בִּזְמַן הַחֻרְבָּן, וּכְמוֹ שֶׁהֶעְתַּקְתִּי לְעֵיל אֶת חֶטְאָם וְעָנְשָׁם. 
כג - הלבוש - יסוד החומה
הַיְסוֹד לְחוֹמַת הַמָּגֵן הוּא הַלְּבוּשׁ הַצָּנוּעַ, וְאִלּוּ הַצְּנִיעוּת בַּקּוֹל וּבַהִתְנַהֲגוּת הֵם הַנִּדְבָּכִים.
וְלָמָּה כֹּה גְּדוֹלָה חֲשִׁיבוּתוֹ שֶׁל הַלְּבוּשׁ הַצָּנוּעַ? 
א. מִשּׁוּם שֶׁהַבֶּגֶד הוּא כְּכֶתֶר שֶׁנִּתָּן לָאָדָם, שֶׁהוּא כֶּתֶר כָּל הַנִּבְרָאִים, וְהָא רְאָיָה, שֶׁהַרְבֵּה בְּרִיּוֹת בָּרָא הַקָּדוֹשׁ-בָּרוּךְ-הוּא בְּעוֹלָמוֹ, וְלֹא זָכְתָה אַף בְּרִיָּה שֶׁתִּנָּתֵן כְּסוּת לְעוֹרָהּ, רַק הָאָדָם. 
ב. שֶׁלֹּא עוֹד אֶלָּא שֶׁטָּרַח הַקָּדוֹשׁ־בָּרוּךְ־הוּא בִּכְבוֹדוֹ וּבְעַצְמוֹ וְהֵכִין לָאָדָם אֶת לְבוּשׁוֹ, כְּמוֹ שֶׁאוֹמֵר הַכָּתוּב: "וַיַּעַשׂ ה' לָאָדָם וּלְאִשְׁתּוֹ כֻּתְנוֹת עוֹר וַיַּלְבִּישֵׁם" (בראשית ג). 
ג. מַה נִּכְבָּד הוּא הַבֶּגֶד, שֶׁעַל הַכֶּתֶר הוּא נִתָּן - עַל הָאָדָם שֶׁהוּא כֶּתֶר כָּל הַנִּבְרָאִים. מַה יָּקָר הוּא בֶּגֶד הָאָדָם, שֶׁתְּחִלַּת עֲשִׂיָּתוֹ בְּיַד ה' הָיְתָה וְלֹא בְּיַד אָדָם וְלֹא בְּיַד מַלְאָךְ וְלֹא בְּיַד שָׂרָף, אֶלָּא הַקָּדוֹשׁ־בָּרוּךְ־הוּא בִּכְבוֹדוֹ וּבְעַצְמוֹ. 
ד. הַבֶּגֶד מֵעִיד עַל הַתְּכוּנָה הָאֱנוֹשִׁית, שֶׁהִיא הַמְּחִצָּה בֵּין הָאָדָם לַחַי, וְזוֹ הִיא מִדַּת הַבּוּשָׁה, הַבּוּשָׁה לָאָדָם - לְבוּשׁוֹ הַפְּנִימִי שֶׁמְּכַסֶּה עַל מַה שֶּׁפָּגַם בַּנֶּפֶשׁ, וְהַבֶּגֶד הוּא לוֹ לְבוּשׁ הַחִיצוֹן שֶׁמְּכַסֶּה עַל מַה שֶּׁפָּגַם בַּגּוּף, וּשְׁנֵיהֶם לִכְבוֹדוֹ נִתְּנוּ, בִּזְכוּת הַבּוּשָׁה זָכָה לְמַלְבּוּשׁ. 
* 
הַמַּלְבּוּשׁ, כְּשֶׁהוּא לָבוּשׁ בּוֹ - מִתְכַּבֵּד, פּוֹשְׁטוֹ - מִתְבַּזֶּה. מָשָׁל לְנִתְפָּס בְּקַלְקָלָה, שֶׁמַּרְאֶה קַלְקָלָתוֹ לַכֹּל וְאֵינוֹ בּוֹשׁ, וְלֹא עוֹד אֶלָּא שֶׁאוֹמֵר קִלְקַלְתִּי וַאֲקַלְקֵל עוֹד.
* 
תַּאֲוַת בְּשָׂרִים, שֹׁרֶשׁ הוּא לְהַרְבֵּה חֲטָאִים. אָדָם שֶׁבּוֹשׁ בַּחֲטָאָיו - בְּדִין הוּא שֶׁיֵּבוֹשׁ בְּמָקוֹר זֶה שֶׁמִּמֶּנּוּ הַחֵטְא פָּרֶה וְרָבֶה. הֲרֵי הוּא שֶׁמּוֹשְׁכוֹ אֶל הַחֵטְא, וְהוּא אֲשֶׁר מַזְכִּיר לוֹ עֲוֹנוֹ תָּמִיד לְחֶרְפָּתוֹ וּלְבָשְׁתּוֹ, לְפִיכָךְ הוּא מְכַסֶּה אוֹתוֹ בִּלְבוּשׁוֹ. כְּשֶׁהוּא מְכַסֵּהוּ - מֵסִיחַ דַּעְתּוֹ מִמְּשִׁיכוֹתָיו, וְכֵיוָן שֶׁאֵינוֹ מְהַרְהֵר בָּהֶן, הוּא נִצָּל מִן הַחֵטְא, וְגַם נִצָּל מִן הַבּוּשָׁה מִפְּנֵי הַחֵטְא הַקַּדְמוֹן. 
וְכַמָּה צָרִיךְ אָדָם לְכַסּוֹת מִפְּנֵי הָעַיִן כְּדֵי שֶׁיִּנָּצֵל מִן הַחֵטְא וּמִן הַבּוּשָׁה? הוּא הַדָּבָר - שֶׁאֵין הַכֹּל שָׁוִין בּוֹ, אֶלָּא כָּל אִישׁ כְּפִי מַעֲלָתוֹ וּכְפִי סַכָּנָתוֹ שֶׁנִּתְּנָה תָּמִיד בְּצַד מַעֲלָתוֹ, שֶׁכָּךְ אָמְרוּ הַחֲכָמִים: "כֹּל הַגָּדוֹל מֵחֲבֵרוֹ - יִצְרוֹ גָּדוֹל הֵימֶנּוּ", כְּלוֹמַר, כָּל מִי שֶׁתַּפְקִידָיו בָּעוֹלָם מְרֻבִּים יוֹתֵר, גַּם שָׁרְשֵׁי הַחֵטְא מְרֻבִּים בּוֹ יוֹתֵר, וְצָרִיךְ לִשְׁמִירָה יְתֵרָה וּמְעֻלָּה יוֹתֵר מֵחֲבֵרוֹ שֶׁתַּפְקִידָיו מְעַטִּים מִשֶּׁלּוֹ. ("איש וביתו" לר' אליהו כי טוב) 
כד - האדם - נזר הבריאה
גָּדוֹל כְּבוֹד הָאָדָם בַּבְּרִיאָה יוֹתֵר מִכָּל הַנִּבְרָאִים, וּמַה כְּבוֹדוֹ? שֶׁכָּל גּוּפוֹ וּבְשָׂרוֹ נְתוּנִים בֵּין הַרְבֵּה גּוּפֵי מִצְוָה וַעֲבֵרָה שֶׁהוּא זוֹכֶה בָּהֶם אוֹ נִכְשָׁל בָּהֶם - עַל כֵּן גַּם הַבּוּשָׁה מוּדַעַת לוֹ וְאֵינָהּ מוּדַעַת לְכָל הַנִּבְרָאִים. הוּא צָרִיךְ לִבְגָדִים לְכַסּוֹת אֶת מַעֲרֻמָּיו כְּדֵי לִגְדֹּר עַצְמוֹ מִן הַחֵטְא וּלְהַצִּיל אֶת כְּבוֹדוֹ מִבִּזְיוֹן הַחֵטְא, וְאִלּוּ כָּל שְׁאָר הַנִּבְרָאִים אֵינָם צְרִיכִים לְכָךְ. (שם) 
כה - גדול כבוד האשה
גָּדוֹל כְּבוֹד הָאִשָּׁה יוֹתֵר מִן הָאִישׁ; וּמַהוּ כְּבוֹדָהּ? שֶׁמֵּרֵאשִׁית בְּרִיָּתָהּ הִיא מְיֹעֶדֶת לִסְבֹּל עַל גּוּפָהּ עֹל קִיּוּם הָעוֹלָם, לִהְיוֹת שׁוֹפַעַת מִתּוֹכָהּ אֱמוּנַת הַלֵּב טְהוֹרָה, אַהֲבָה וְרַחֲמִים, וּמַרְבָּה לְהֵטִיב בְּכָל סְבִיבָהּ, לִתֵּן לְבַעְלָהּ חַיִּים חֵן וָחֶסֶד, וּלְמַלֹּאת בֵּיתָהּ יֹפִי וְתִפְאֶרֶת. 
וְהִנֵּה, זֶה לְעֻמַּת זֶה: הָאִשָּׁה, כְּנֶגֶד כָּל מַעֲלוֹתֶיהָ, מְרֻבּוֹת גַּם סַכָּנוֹתֶיהָ, שֶׁאִם, חַס וְשָׁלוֹם, אֵינָהּ זוֹכָה, הִיא נַעֲשֵׂית מְקוֹר הַחֵטְא וְכָל שִׁקּוּץ וְתִעוּב שֶׁבָּעוֹלָם - הַכֹּל מִן הַחֵטְא הַזֶּה הֵם יוֹצְאִים. 
הָאִשָּׁה נְתוּנָה בֵּין שְׁתֵּי קְצָווֹת רְחוֹקוֹת אֵלֶּה - אוֹ רֵאשִׁית הַכָּבוֹד, אוֹ חָלִילָה אַחֲרִית הַכְּלִמָּה, וְזֶה כְּבוֹדָהּ וְהִיא גַּאֲוָתָהּ, לָכֵן גַּם רֶגֶשׁ הַבּוּשָׁה חָזָק אֵצֶל הָאִשָּׁה יוֹתֵר מֵאֵצֶל הָאִישׁ, עַל כֵּן גַּם בְּגָדֶיהָ מְרֻבִּים מִשֶּׁל הָאִישׁ, וְכָל גִּדְרֵי הַצְּנִיעוּת שֶׁלָּהּ מְרֻבִּים מִשֶּׁלּוֹ. כְּיִעוּדָהּ - כֵּן פִּתּוּיָהּ; וּכְפִתּוּיָהּ - כֵּן מַחֲסוֹמֶיהָ. 
לְפִיכָךְ בְּגָדִים שֶׁיֵּשׁ מִשּׁוּם צְנִיעוּת לָאִישׁ, עֲדַיִן אֵין בָּהֶם מִשּׁוּם צְנִיעוּת לָאִשָּׁה; מַחֲשׂוֹף בְּאִישׁ שֶׁאֵין בּוֹ עֲבֵרָה, כְּנֶגְדּוֹ בָּאִשָּׁה - יֵשׁ בּוֹ חֵטְא וְעָוֹן גָּדוֹל. 
לְפִיכָךְ, הָאִישׁ שֶׁלְּבוּשׁוֹ צָנוּעַ, מְקַבֵּל שָׂכָר, וְאוּלָם הָאִשָּׁה כְּשֶׁהִיא צְנוּעָה בִּלְבוּשֶׁיהָ - לְפִי חוֹבוֹתֶיהָ שֶׁלָּהּ - שְׂכָרָהּ כָּפוּל וּמְכֻפָּל, בָּעוֹלָם הַזֶּה וּבָעוֹלָם הַבָּא, שֶׁהֲרֵי הִיא מַצֶּלֶת עַצְמָהּ וְאֶת אֲחֵרִים מִן הַחֵטְא, וְהִיא מַחֲזִירָה כָּבוֹד לָאִשָּׁה אֲשֶׁר הַבּוֹרֵא עִטְּרָהּ בַּעֲטֶרֶת הַכָּבוֹד. (שם) 
כו - לבוש מלכות של הנשואה
גָּדוֹל כְּבוֹד הָאִשָּׁה הַנְּשׂוּאָה יוֹתֵר מִשֶּׁאֵינָהּ נְשׂוּאָה; וּמַהוּ כְּבוֹדָהּ? שֶׁכָּל מַעֲלָה הַמְּצוּיָה אֵצֶל כָּל אִשָּׁה בְּכֹחַ, אֶצְלָהּ הִיא מְצוּיָה בְּפֹעַל. הִיא זָכְתָה וּכְבָר נִכְנְסָה לְיִעוּדָהּ שֶׁהוֹעִיד לָהּ בּוֹרְאָהּ. מְצֻוָּה הָיְתָה, וְעַתָּה הִיא עוֹשָׂה כְּצִוּוּיָהּ. בּוֹנָה בֵּיתָהּ וּמְמַלְּאָתוֹ כָּל טוֹבָה וְכָל בְּרָכָה, הָרָה וְיוֹלֶדֶת, מְנִיקָה וּמְגַדֶּלֶת, מַעֲמִידָה תּוֹלָדוֹת וְאוֹמַנְתָּם וּמְפַרְנַסְתָּם וּמְחַדֶּשֶׁת מַעֲשֵׂי בְרֵאשִׁית בְּכָל יוֹם תָּמִיד, וְעוֹמֶדֶת בְּתַפְקִידָהּ, וְנוֹתֶנֶת כֹּחַ בְּבַעְלָהּ לַעֲמֹד בְּתַפְקִידָיו. 
וְכֵיוָן שֶׁמַּעֲלָתָהּ גְּדוֹלָה מִשֶּׁל הָאִשָּׁה שֶׁאֵינָהּ נְשׂוּאָה, לָכֵן גַּם זְהִירוּתָהּ מִן הַחֵטְא צְרִיכָה שֶׁתְּהֵא גְּדוֹלָה מִשֶּׁלָּהּ, שֶׁלֹּא תֶּחֱטָא וְשֶׁלֹּא תַחֲטִיא לַאֲחֵרִים; שֶׁלֹּא תִכָּשֵׁל וְלֹא תַכְשִׁיל אֲחֵרִים בְּמַחֲשָׁבָה, דִּבּוּר וּמַעֲשֶׂה שֶׁל אִסּוּר, שֶׁהֲרֵי כָּל צַד עָוֹן בְּאִשָּׁה נְשׂוּאָה - גָּדוֹל שִׁבְעָתַיִם מִכָּל עָוֹן אַחֵר. 
לָכֵן, גַּם לְבוּשָׁהּ שֶׁל הָאִשָּׁה הַנְּשׂוּאָה נִכָּר בִּצְנִיעוּתָהּ יוֹתֵר מִלְּבוּשׁ אִשָּׁה שֶׁאֵינָהּ נְשׂוּאָה. וּמַה הֶכֵּרָהּ הַמְיֻחָד? - שֶׁאֲפִלּוּ שַׂעֲרוֹת רֹאשָׁהּ הִיא מְכַסָּה. שַׂעֲרוֹת הָאִשָּׁה - חֵן וְיֹפִי יֵשׁ בָּהֶן, וְכָל חֵן וְיֹפִי בְּאִשָּׁה נְשׂוּאָה - אִם לְבַעְלָהּ הִיא נוֹתְנָתָם וּכְדַרְכֵי הַצְּנוּעוֹת - קְדֻשָּׁה יֵשׁ בָּהֶם, וְאִם לְמַרְאֵה עֵינֵי אֲחֵרִים נְתוּנִים - חֵטְא וְעָוֹן יֵשׁ בָּהֶם. 
גָּדֵר זוֹ שֶׁל כִּסּוּי שַׂעֲרוֹת הָרֹאשׁ, הוּא אֵפוֹא גֶּדֶר הַצְּנִיעוּת בָּאִשָּׁה הַנְּשׂוּאָה, שֶׁיְּתֵרָה עַל גִּדְרֵי הַצְּנִיעוּת שֶׁבְּאִשָּׁה שֶׁאֵינָהּ נְשׂוּאָה. וְכָל כָּךְ לָמָּה? מִפְּנֵי שֶׁגַּם מַעֲמָדָהּ בַּחַיִּים וּבַבְּרִיאָה כֻּלָּהּ, מְכֻבָּד הַרְבֵּה יוֹתֵר מִמַּעֲמַד חַבְרוֹתֶיהָ שֶׁאֵינָן נְשׂוּאוֹת. הַכָּבוֹד שֶׁהֵן נוֹחֲלוֹת בְּעוֹלָמָן - לְפִי יִעוּדָן הֵן נוֹחֲלוֹת, וְאִלּוּ הַכָּבוֹד שֶׁהִיא נוֹחֶלֶת - לְפִי תַפְקִידָהּ הִיא נוֹחֶלֶת, וּכְפִי כְבוֹדָהּ - כֵּן זְהִירוּתָהּ. 
כז - צניעות - החן והיפי האמתי
"שֶׁקֶר הַחֵן וְהֶבֶל הַיֹּפִי אִשָּׁה יִרְאַת ה' הִיא תִתְהַלָּל" (משלי לא, ל), אֵין לְהָבִין שֶׁחֵן וְיֹפִי הֵמָּה דְּבָרִים שְׁלִילִיִּים - אַדְּרַבָּא, ה' נוֹסֵךְ חֵן עַל יְרֵאָיו, וּכְמוֹ שֶׁמָּצִינוּ אֵצֶל יוֹסֵף הַצַּדִּיק, אֶסְתֵּר הַמַּלְכָּה וְעוֹד, וּוַדַּאי שֶׁזֶּה מַתְּנַת ה', וּכְמוֹ שֶׁאָנוּ מִתְפַּלְּלִים: "וּתְנֵנוּ לְחֵן וּלְחֶסֶד וּלְרַחֲמִים בְּעֵינֶיךָ וּבְעֵינֵי כָל רוֹאֵינוּ". הַחֵן וְהַיֹּפִי הֵם שֶׁקֶר כַּאֲשֶׁר אֵינָם צְמוּדִים עִם יִרְאַת ה', אֲבָל אִשָּׁה יִרְאַת ה' הִיא תִתְהַלָּל - בְּחֵן וְחֶסֶד אֲמִתִּי. 
אָמַר שְׁלֹמֹה הַמֶּלֶךְ ע"ה (משלי ט, יז): "מַיִם גְּנוּבִים יִמְתָּקוּ וְלֶחֶם סְתָרִים יִנְעָם", כְּלוֹמַר: טֶבַע הָאָדָם לִמָּשֵׁךְ אַחַר הַגָּנוּב יוֹתֵר מֵאֲשֶׁר מֵהַמָּפְקָר אוֹ מֵחֵפֶץ שֶׁתַּחַת בַּעֲלוּתוֹ. וְיֵשׁ לַעֲמֹד עַל סִבַּת הַדָּבָר: 
הָאָדָם נוֹלָד בְּטֶבַע שֶׁל יְצָרִים שׁוֹנִים, כְּגוֹן לַחֲמֹד אֶת אֲשֶׁר לְזוּלָתוֹ אוֹ לְקַנֹּאת בַּאֲשֶׁר לְזוּלָתוֹ, וְזֶה כָּל הָאָדָם - שֶׁאֵין הוּא מִסְתַּפֵּק בַּמֶּה שֶׁיֵּשׁ לוֹ, וְתָמִיד עֵינָיו וְלִבּוֹ עַל אֲשֶׁר לַחֲבֵרוֹ, וְלֹא יֵרָגַע וְלֹא יִשְׁקֹט עַד אֲשֶׁר יַשִּׂיג מַעֲמָד אוֹ כָּבוֹד כַּאֲשֶׁר לַחֲבֵרוֹ, אוֹ עַד אֲשֶׁר יַשִּׂיג אֶת אֲשֶׁר לַחֲבֵרוֹ מַמָּשׁ. 
בְּמִלִּים אֲחֵרוֹת: אָדָם לֹא נֶהֱנֶה וְלֹא מַרְגִּישׁ סִפּוּק בַּמֶּה שֶׁתַּחַת בַּעֲלוּתוֹ, וְתָמִיד עֵינָיו עַל אֲשֶׁר לְזוּלָתוֹ. וְהַרְבֵּה פְּעָמִים, אַף הַמְּעַט שֶׁיֵּשׁ לְזוּלָתוֹ, נֶחְשָׁב אֶצְלוֹ לְהַרְבֵּה. 
לָכֵן אָדָם שֶׁיֵּשׁ לוֹ כָּל טוּב שֶׁבָּעוֹלָם, אֶלָּא שֶׁרוֹאֶה אֵצֶל חֲבֵרוֹ דְּבַר מָה שֶׁאֵין אֶצְלוֹ - אַף שֶׁחֲבֵרוֹ בַּמַּעֲמָד הַרְבֵּה יוֹתֵר נָמוֹךְ מִמֶּנּוּ בְּעשֶׁר אוֹ בְּכָבוֹד - לֹא יִרְוַח לוֹ וְלֹא יִשְׁקֹט עַד אֲשֶׁר יַשִּׂיג אֶת אֲשֶׁר לַחֲבֵרוֹ אוֹ כַּיּוֹצֵא בוֹ, וְאֵינוֹ מַבִּיט עַל שֶׁבִּשְׁאָר הַדְּבָרִים הוּא עוֹלֶה עַל חֲבֵרוֹ עֲשֶׂרֶת מוֹנִים. אֶלָּא עַל מַה שֶּׁהוּא עוֹלֶה עַל חֲבֵרוֹ - רוֹאֶה כְּמִי שֶׁאֵינוֹ, וְרַק שָׂם מַבָּטוֹ וּמְגַמָּתוֹ עַל פָּרִיט קָטָן שֶׁחֲבֵרוֹ עוֹלֶה עָלָיו. 
מַה הַמָּתֹק וּמַה הַטָּעִים אֵצֶל הָאָדָם - הֱוֵי אוֹמֵר: מַה שֶּׁיֵּשׁ לְזוּלָתוֹ וְאֵינוֹ בְּהֶשֵּׂג יָדוֹ. וְאִלּוּ מַה שֶּׁבְּהֶשֵּׂג יָדוֹ בְּנָקֵל - פָּחוֹת מָתֹק לוֹ. וּמִטַּעַם זֶה אָמְרוּ חֲזַ"ל דְּיִצְרָא דִּנְשׂוּאוֹת קָשֶׁה מִיִּצְרָא דִּפְנוּיוֹת (סוף מסכת נדרים). 
כִּי הַמְּתִיקוּת וְהַחֵן יֶשְׁנוֹ עַל דָּבָר שֶׁאֵינוֹ בְּהֶשֵּׂג יָד. הַמְכֻסֶּה, הַמֻּצְנָע בְּיוֹתֵר, עָלָיו נוֹפֵל חֵן וְיֹפִי אֲמִתִּי. אִשָּׁה הַמֻּפְקֶרֶת בִּלְבוּשָׁהּ, הֲרֵי שֶׁהִיא מֻשְׁלֶלֶת מֵהַחֵן וְהַיֹּפִי הָאֲמִתִּי. 
תּוֹרָתֵנוּ הַקְּדוֹשָׁה דָּאֲגָה לִשְׁלוֹם הַבַּיִת הָאֲמִתִּי שֶׁל כָּל יְהוּדִי וִיהוּדִי. נִצְטַוִּינוּ עַל טָהֳרַת הַמִּשְׁפָּחָה - זְמַנִּים מְיֻחָדִים שֶׁאָדָם חַיָּב לִפְרשׁ מֵאִשְׁתּוֹ, כָּךְ שֶׁגַּם אָדָם שֶׁנָּשָׂא אִשָּׁה וְהִיא בְּהֶשֵּׂג יָדוֹ, נָטְלָה אוֹתָהּ הַתּוֹרָה מִמֶּנּוּ מִזְּמַנִּים מְסֻיָּמִים, וּבָזֶה נֶהְפֶּכֶת בִּבְחִינָה מְסֻיֶּמֶת לְ"מַיִם גְּנוּבִים יִמְתָּקוּ", כִּי רַק הַפְּרִישׁוּת וְהָרִחוּק נוֹסֵךְ עַל הַמֻּפְרָשׁ טֹהַר וְחֵן, וְכַמּוּבָא בַּגְּמָרָא מַעֲשֶׂה בְּאָדָם שֶׁחָלָה עַל אִשָּׁה אַחַת, וְאָמְרוּ הָרוֹפְאִים שֶׁיְּדַבֵּר עִמָּהּ אוֹ יִרְאֶנָּה, וַאֲפִלּוּ מֵאַחֲרֵי הַגָּדֵר, וְאָז יִתְרַפֵּא. וְלִכְאוֹרָה מַה יִתֵּן לוֹ שֶׁיְּדַבֵּר עִמָּהּ? אֶלָּא כָּאָמוּר, בָּזֶה שֶׁיְּדַבֵּר עִמָּהּ יִתְמַעֵט הַחֵן וְהַיֹּפִי שֶׁלָּהּ, כִּי תֵצֵא מֵהֶסְגֵּר הַצְּנִיעוּת הַנּוֹסֵךְ חֵן, וְיֻמְעַט בִּבְחִינַת הַ"מַּיִם גְּנוּבִים", וְאָז יֵרָגַע יִצְרוֹ וְיִתְרַפֵּא. 
חֵן וְיֹפִי אֲשֶׁר מֵאֵת ה' נֻסַּךְ עַל הָאָדָם, וְכָאָמוּר, דְּזֶהוּ דַּוְקָא כְּשֶׁהוּא צָמוּד עִם יִרְאַת שָׁמַיִם - זֶהוּ חֵן וְיֹפִי אֲמִתִּי שֶׁאֵינוֹ מוֹשֵׁךְ אֵלָיו זָרִים. זֶהוּ חֵן וְיֹפִי שֶׁאֵין תַּקָּלָה יוֹצֵאת מִמֶּנּוּ, רַק תּוֹעֶלֶת, כִּי הוּא מַתְּנַת ה'. 
חֵן וְיֹפִי שֶׁאֵינוֹ צָמוּד עִם יִרְאַת שָׁמַיִם, זֶהוּ שֶׁקֶר הַחֵן וְהֶבֶל הַיֹּפִי, אֵינוֹ אֶלָּא לְעֹנֶג רִגְעִי, אוּלָם מַשְׁאִיר אַחֲרָיו נְגָעִים גְּדוֹלִים, כֵּיוָן שֶׁאֵינוֹ אֲמִתִּי. זֶהוּ חֵן וְיֹפִי הַמּוֹשֵׁךְ אֵלָיו זָרִים הַמְקַלְקְלִים אֶת הַנְּטִיעוֹת וּמַחֲרִיבִים אֶת הָעוֹלָם. 
הַמַּבְדִּיל בֵּין חֵן וְיֹפִי שֶׁל אֱמֶת, שֶׁכָּל תּוֹצְאוֹתָיו אַךְ וְרַק טוֹב וְאשֶׁר, לְבֵין חֵן וְיֹפִי שֶׁל שֶׁקֶר, שֶׁכָּל תּוֹצְאוֹתָיו רַע וָמַר - הוּא הַצְּנִיעוּת. כַּאֲשֶׁר הַהַנְהָגָה הִיא בִּצְנִיעוּת - נִשְׁמָר הַחֵן וְהַיֹּפִי לְחִיּוּבִי בִּלְבַד, אוּלָם בְּחֹסֶר הַצְּנִיעוּת, בְּהֶפְקֵרוּת וּבְגִלּוּי, הֲרֵי שֶׁנִּשְׁלָךְ הַחֵן וְהַיֹּפִי לִדְבָרִים שְׁלִילִיִּים בְּיוֹתֵר. 
כח - אולם גרבים לא היו
(ספור מתקופת השואה) 
מִתּוֹךְ קִטְעֵי עִתּוֹנוּת מִתְּקוּפַת הַמִּלְחָמָה נֶגֶד "שֵׁרוּת לְאֻמִּי" (ב' מנ"א תשי"ג): 
"וְזֶה עֲלֵיכֶן לִזְכֹּר, בְּנוֹתַי, כִּי גַּרְבַּיִם לֹא הָיוּ בַּגֵּטוֹ, גַּרְבַּיִם פְּשׁוּטוֹת, לֹא לֶחֶם, וְלֹא מַיִם, וְלֹא תְּרוּפוֹת, וְלֹא חַיִּים, כִּי אִם גַּרְבַּיִם. אֵלּוּ הַמַּצְנִיעוֹת אֶת הַטֹּהַר, אֵלּוּ שֶׁהַבָּנוֹת הַמִּסְתּוֹבְבוֹת בְּחוּצוֹת אַרְצֵנוּ סוֹלְדוֹת מֵהֶן. וְגַרְבַּיִם זוֹהִי צְנִיעוּת, וּצְנִיעוּת זֶהוּ טֹהַר, וְהַטֹּהַר הוּא הָעָם. 
לָקְחוּ הַבָּנוֹת, אַחְיוֹתֵיכֶן, בְּנוֹתַי, מִזְרוֹנִים, קָרְעוּ אוֹתָם וְתָפְרוּ מֵהֶם גַּרְבַּיִם. לָקְחוּ הֵן אֶת הַמִּזְרוֹנִים, קְרָעוּם וְהוֹסִיפוּ לְאֹרֶךְ שַׁרְווּלֵי הַשְּׂמָלוֹת. 
וְכָכָה הִתְהַלְּכוּ בְּחוּצוֹת הַגֵּטוֹ הַבָּנוֹת הָעִבְרִיּוֹת. הַמָּוֶת אָרַב לָהֶן בְּכָל מָקוֹם, אֲבָל הַגַּרְבַּיִם וְהַשַּׁרְווּלִים - מִמִּזְרוֹנִים. 
וּכְשֶׁיָּבֹא הַיּוֹם, וְיָבוֹאוּ בְּנֵי הָאֱלֹקִים לִפְנֵי ה' מִשּׁוּט בָּעוֹלָם, וְיִשְׁאַל אוֹתָם בּוֹרֵא הָעוֹלָם: הַרְאִיתֶם אֶת בְּנוֹתַי בְּגֵטוֹ אוֹטְבוֹצְק דְּוַרְשָׁא, שֶׁאֵין כְּמוֹתָן בְּכָל הָאָרֶץ, וְיָבֹא גַּם הַשָּׂטָן בְּתוֹכָם, וְגַם אֵלָיו תֻּפְנֶה שְׁאֵלַת בּוֹרֵא הָעוֹלָמִים - - - 
גַּם הַשָּׂטָן בְּעַל כָּרְחוֹ יַעֲנֶה אָמֵן! 
וְהָיָה, אִם יַעֲבִירוּ לִפְנֵי בֵּית דִּין שֶׁל מַעְלָה אֶת כָּל הַגְּבוּרָה שֶׁל עַמֵּנוּ עֲתִיר הַגְּבוּרוֹת, אֶת מְסִירוּת הַנֶּפֶשׁ, אֶת הַמָּוֶת וְהָעִנּוּיִים, אֶת הָעֲקֵדוֹת וְאֶת הַשְּׁחִיטוֹת, אֶת עֲרֵמוֹת הַקָּרְבָּנוֹת מִכָּל הַזְּמַנִּים וּמִכָּל הַדּוֹרוֹת, וּלְעֻמָּתָן יָבִיאוּ אֶת הַבָּנוֹת מֵהַגֵּטָאוֹת, שֶׁלֹּא הָיוּ מוֹרְדוֹת, וְלֹא נִתְפַּרְסְמוּ כְּגִבּוֹרוֹת, שֶׁלֹּא יָדְעוּ שֶׁהֵן עוֹשׂוֹת מַשֶּׁהוּ יוֹצֵא מִגֶּדֶר הָרָגִיל - וְהָיָה כִּי יַעֲמִידוּ זֶה מוּל זֶה - אֵין בְּיָדִי לְהַכְרִיעַ כַּף מֹאזְנַיִם שֶׁל מִי תַּכְרִיעַ!!! 
כט - מסירות נפש לצניעות
יָדוּעַ הַמַּעֲשֶׂה מִזְּמַן הָאִינְקְוִיזִיצְיָה בִּסְפָרַד, בְּאַחַת מִן הַתְּקוּפוֹת שֶׁל הַגְּזֵרוֹת הָרָעוֹת, רַחֲמָנָא לִצְלַן, דָּנוּ אִשָּׁה אַחַת לְמָוֶת אַכְזָרִי, רַחֲמָנָא לִצְלַן, לִקְשֹׁר אוֹתָהּ לְזַנְבוֹת סוּסִים, וְהַסּוּסִים יִגְרְרוּהָ וְיָרוּצוּ בִּרְחוֹבוֹת הָעִיר. לִפְנֵי קִיּוּם הַגְּזַר דִּין, שָׁאֲלוּ אֶת הָאִשָּׁה אֵיזֶה בַּקָּשָׁה הִיא מְבַקֶּשֶׁת לִפְנֵי הַמָּוֶת, וּלְהַפְתָּעָתָם בִּקְשָׁה הָאִשָּׁה, שֶׁמֵּאַחַר וְגוֹרְרִים אוֹתָה בִּרְחוֹבוֹת הָעִיר וּבְהֶכְרֵחַ יִתְגַּלֶּה מִבְּשָׂרָהּ, וּמֵאַחַר וְהִקְפִּידָה כָּל חַיֶּיהָ עַל הַצְּנִיעוּת, לְכָךְ הִיא מְבַקֶּשֶׁת לִשְׁמֹר עַל הַצְּנִיעוּת גַּם בִּשְׁעַת מִיתָתָהּ, וְהוּא שֶׁיָּשִׂימוּ סִכּוֹת לְחַבֵּר אֶת בְּגָדֶיהָ לַגּוּף שֶׁלֹּא יָסוּרוּ הַבְּגָדִים מִגּוּפָהּ בְּעֵת שֶׁיִּגְרְרוּ אוֹתָהּ. 
כַּמּוּבָן שֶׁהָרְשָׁעִים, יִמַּח שְׁמָם, קִיְּמוּ בַקָּשָׁתָהּ, וְהָיְתָה הָאִשָּׁה נִגְרֶרֶת, וְדָם רַב זָב מִבְּשָׂרָהּ עִם יִסּוּרִים נוֹרָאִים שֶׁל הַסִּכּוֹת הַתְּחוּבוֹת בָּהּ, מִלְּבַד הַיִּסּוּרִים הַנּוֹרָאִים מֵעֶצֶם הַגְּרִירָה. 
וּמִי כְעַמְּךָ יִשְׂרָאֵל גּוֹי אֶחָד בָּאָרֶץ... (לשכנו תדרשו) 
ל - מי צריך ללמד ממי?
כְּשֶׁמָּרַן הַ"קְּהִלּוֹת יַעֲקֹב" זַצַ"ל הִגִּיעַ לָאָרֶץ, הִקְפִּיד עַל כָּךְ שֶׁבְּנוֹתָיו הַקְּטַנּוֹת יֵלְכוּ עִם שְׂמָלוֹת אֲרֻכּוֹת עַד אַחֲרֵי הַבֶּרֶךְ, וּבְאוֹתָהּ סְבִיבָה שֶׁהָיָה מִתְגּוֹרֵר, בְּאוֹתָהּ תְּקוּפָה הָיוּ נִרְאוֹת הַיְלָדוֹת כִּמְשֻׁנּוֹת בְּחֶבְרָתָן. הָרַבָּנִית ע"ה שָׂחָה אֶת לִבָּהּ לִפְנֵי אָחִיהָ מָרָן הַ"חֲזוֹן אִישׁ" זַצַ"ל. 
עָנָה לָהּ הַ"חֲזוֹן אִישׁ": מָה אִכְפַּת לָךְ מַה שֶּׁאוֹמְרִים עֲלֵיהֶן, וַהֲרֵי אַתְּ יוֹדַעַת אֶת הָאֱמֶת שֶׁבְּנוֹתַיִךְ הֵם הוֹלְכוֹת כְּמוֹ שֶׁצָּרִיךְ לָלֶכֶת, וְאִלּוּ אֵלֶּה שֶׁלֹּא הוֹלְכוֹת כָּךְ - הֵן הֵן הַמְשֻׁנּוֹת, וּמִמֵּילָא שֶׁאֵין מַה לְּהִתְחַשֵּׁב בַּמֶּה שֶׁהַמְשֻׁנּוֹת אוֹמְרוֹת עֲלֵיהֶן! (לשכנו תדרשו) 
לא - מכתב לנשים מאת שר התורה ועמוד ההוראה,
מָרָן הַגָּאוֹן ר' משֶׁה פַיְינְשְׁטֵיין זצ"ל 
הִנֵּה עִנְיַן צְנִיעוּת לְנָשִׁים הוּא חִיּוּב גָּדוֹל וּמִדְּאוֹרַיְתָא עַל הַנָּשִׁים, לֹא רַק עַל הַנְּשׂוּאוֹת שֶׁלָּהֶן אָסְרָה תּוֹרָה אַף לְגַלּוֹת שְׂעַר רָאשֵׁיהֶן, וְכָל שֶׁכֵּן לְגַלּוֹת מִבְּשַׂר הַגּוּף מֵהַמְּקוֹמוֹת שֶׁצְּרִיכוֹת לְכַסּוֹתָן, אֶלָּא גַּם עַל הַבְּתוּלוֹת, אַף שֶׁאֵין לָהֶן אִסּוּר בְּגִלּוּי הַשֵּׂעָר, שֶׁאֵין זֶה עִנְיַן פְּרִיצוּת כָּל כָּךְ, אֲסוּרוֹת בְּגִלּוּי מָקוֹם מִגּוּפָם כְּמוֹ הַנְּשׂוּאוֹת, וְהָאִסּוּר מִזֶּה חָמוּר מְאֹד. וּלְבַד אִסּוּר עַצְמָהּ, הֲרֵי הַהוֹלְכוֹת בִּפְרִיצוּת מַחֲטִיאוֹת אֶת הָרַבִּים בְּהִרְהוּרֵי חֵטְא וְגַם מַרְגִּילוֹת מִמֵּילָא אֶת עַצְמָן וְאֶת הָרַבִּים לָעֲבֵרוֹת הַיּוֹתֵר חֲמוּרוֹת, שֶׁאַף אֻמּוֹת הָעוֹלָם יָדְעוּ שֶׁהַשֵּׁם יִתְבָּרַךְ שׂוֹנֵא זִמָּה הוּא, וְהַנָּשִׁים הַכְּשֵׁרוֹת שֶׁלְּבוּשׁוֹת בִּצְנִיעוּת, זוֹכוֹת לַשָּׂכָר הַיּוֹתֵר גָּדוֹל, שֶׁהוּא לְהַעֲמִיד דּוֹרוֹת כְּשֵׁרִים וְצַדִּיקִים, כַּמְפֹרָשׁ בַּגְּמָרָא. וְהַלּוֹבְשׁוֹת בִּפְרִיצוּת, עָנְשָׁן חָמוּר בְּיוֹתֵר, אֲשֶׁר וַדַּאי כָּל בַּת יִשְׂרָאֵל צְרִיכָה לִזָּהֵר מְאֹד בְּעִנְיְנֵי הַמַּלְבּוּשִׁים שֶׁיִּהְיוּ בִּצְנִיעוּת, שֶׁטּוֹב לָהּ וּלְזַרְעָהּ וּלְעוֹלָם. 
וְהִנֵּה בַּזְּמַן הָאַחֲרוֹן עָלָה הַפּוֹרֵץ גַּם בְּכַמָּה בָּתֵּי שׁוֹמְרֵי תוֹרָה לִלְבֹּשׁ מַלְבּוּשִׁים קְצָרִים, רַחֲמָנָא לִצְלַן, וּבָאנוּ לְפַרְסֵם וּלְהוֹדִיעַ בָּרַבִּים שֶׁהוּא מֵאִסּוּרִים הַחֲמוּרִים בְּיוֹתֵר, אֲשֶׁר הָעֹנֶשׁ גָּדוֹל מְאֹד בַּזֶּה וּבַבָּא, וְהַנִּזְהָרוֹת מִזֶּה, שְׂכָרָן גָּדוֹל מְאֹד בַּזֶּה וּבַבָּא, וְגַם לְהוֹדִיעַ שֶׁחוֹבַת בַּת יִשְׂרָאֵל לִלְבּשׁ בְּגָדִים כְּשֵׁרִים אֲשֶׁר לֹא יִתְגַּלֶּה בָּהֶן אֲפִלּוּ מַשֶּׁהוּ מֵהַבִּרְכַּיִם, חַס וְחָלִילָה, הֵן בִּשְׁעַת הִלּוּךְ וְהֵן בִּשְׁעַת יְשִׁיבָה. וְאַף כְּשֶׁלּוֹבְשׁוֹת פוֹזְמַקְאוֹת (גַּרְבַּיִם) אָסוּר, דְּהוּא פְּרִיצוּת גְּדוֹלָה אַף בְּאֵלּוּ שֶׁלֹּא נִרְאֶה הַבָּשָׂר, וְכָל שֶׁכֵּן הַפּוֹזְמַקְאוֹת שֶׁנִּרְאֶה הַבָּשָׂר מֵהֶן כְּמוֹ בִּזְכוּכִית שֶׁאֵינוֹ כְּלוּם. 
וְחוֹבָה עַל כָּל אִישׁ וָאִישׁ לְהַשְׁגִּיחַ שֶׁלֹּא יִפְרְצוּ בְּנֵי בֵיתוֹ, חַס וְחָלִילָה, בִּלְבִישַׁת בְּגָדִים הַקְּצָרִים, חַס וְחָלִילָה, וְיִתְקַיֵּם בָּנוּ: "וְהָיָה מַחֲנֶיךָ קָדוֹשׁ", וְיִזְכּוּ עֲבוּר זֶה לְדוֹרוֹת יְשָׁרִים יְבֹרַךְ וּבָנִים עוֹסְקִים בַּתּוֹרָה הַקְּדוֹשָׁה וּבַמִּצְוֹת. 
וְאֶל רָאשֵׁי וּמְנַהֲלֵי הַחִנּוּךְ הַחֲרֵדִי שֶׁל בְּנוֹת יִשְׂרָאֵל אָנוּ פּוֹנִים, לַעֲמֹד חָזָק בְּמַאֲבַקְכֶם הַקָּשֶׁה, וְלֹא תָנִיחוּ לַתַּלְמִידוֹת לָבֹא בִּלְבוּשִׁים קְצָרִים. וּבִזְכוּת הַצְּנִיעוּת וּקְדֻשַּׁת יִשְׂרָאֵל נִזְכֶּה לְהִגָּאֵל בִּמְהֵרָה. 
לב - בזכות נשים צדקניות
בַּזְּמַן הָאַחֲרוֹן נִפְרְצוּ מְאֹד גִּדְרֵי הַצְּנִיעוּת, וְהִגִּיעַ לִידֵי כָךְ, שֶׁאֲפִלּוּ חַכְמֵי אֻמּוֹת הָעוֹלָם - שֶׁעוֹד מַכִּירִים אֶת הָאֱמֶת - מוֹדִים שֶׁעוֹד מְעַט וְיֹאבַד, חַס וְחָלִילָה, כָּל הֶרְגֵּשׁ אֱנוֹשִׁיּוֹת אֵצֶל הָעוֹלָם, וְיִפְּלוּ לִתְהוֹם שֶׁל זִמָּה וְהֶפְקֵרוּת, מַמָּשׁ כִּבְהֵמוֹת. 
בְּכָל חֹדֶשׁ נוֹלָדִים אֲלָפִים וּרְבָבוֹת שֶׁל תִּינוֹקוֹת שֶׁלֹּא בְּדֶרֶךְ כְּשֵׁרָה, וְכַמָּה אֲלָפִים וּרְבָבוֹת אֲחֵרוֹת הוֹרְגִים יַלְדֵיהֶן קֹדֶם שֶׁיּוֹצְאִים לַאֲוִיר הָעוֹלָם (שֶׁמִּדִּינֵי ז' מִצְוֹת בְּנֵי נֹחַ זֶה רְצִיחָה מַמָּשׁ, בְּכָל חֹמֶר הָעֲבֵרָה). 
בְּוַדַּאי יֵשׁ הַרְבֵּה סִבּוֹת לַמַּצָּב הַיָּרוּד וְהַמְכֹעָר הַזֶּה, אֲבָל זֶה וַדַּאי שֶׁאַחַד הַגּוֹרְמִים הָעִקָּרִיִּים (וְכָךְ כָּתְבוּ בַּזְּמַן הָאַחֲרוֹן רָאשֵׁי הַשּׁוֹפְטִים בְּיַפָּן) הִיא פְּרִיצוּת בְּבִגְדֵי הַנָּשִׁים הַמְּעוֹרְרִים הַרְבֵּה לְגֵרוּי יֵצֶר הָרָע וְתַאֲווֹת שְׁפָלוֹת, וַעֲבֵרָה גּוֹרֶרֶת עֲבֵרָה, עַד זְנוּת וְזִמָּה וְחַיֵּי בַּהֲמִיּוּת. 
וְאַף שֶׁבָּרוּךְ ה', לֹא נָפְלוּ וְלֹא נֶחְשְׁדוּ בְּנוֹת יִשְׂרָאֵל לִהְיוֹת כִּמְקֻלְקָלִים שֶׁבָּאֻמּוֹת, אֲבָל מִכָּל מָקוֹם, כָּל אֶחָד וְאֶחָד יוֹדֶה שֶׁנִּרְאִים סִימָנֵי פְרִיצוּת בְּגִדְרֵי הַצְּנִיעוּת גַּם בְּמַחֲנֵנוּ עַל יְדֵי לְבִישַׁת בִּגְדֵי שַׁחַץ (בִּפְרָט עַל יְדֵי מַלְבּוּשִׁים קְצָרִים הַמְגַלִּים רֶגֶל וְשׁוֹק בְּאֹפֶן הַיּוֹתֵר מְכֹעָר - וְגַם עַל יְדֵי לְבִישַׁת בְּגָדִים מְהֻדָּקִים בְּיוֹתֵר) כְּדֵי לְהִתְגָּאוֹת וְלִגְרֹם שֶׁיִּסְתַּכְּלוּ עֲלֵיהֶן בְּנֵי אָדָם, וְכָל זֶה נַעֲשָׂה מִתּוֹךְ שְׂחוֹק וְקַלּוּת רֹאשׁ וְרָצוֹן לְהִדָּמוֹת לְאֵלּוּ הָעוֹשִׂים עִקָּר מִתַּעֲנוּגֵי וְתַאֲוֹת עוֹלָם הַזֶּה, וַאֲפִלּוּ הַפְּחוּתִים בְּיוֹתֵר. 
וְאִם לֹא נֶאֱזֹר חַיִל עַכְשָׁו לַעֲקֹר מִיָּד וּבְכָל כֹּחֵנוּ אֶת הַמַּגֵּפָה הַזֹּאת וּלְקַדֵּשׁ מַחֲנֵנוּ כְּמוֹ שֶׁהָיְתָה מִקֶּדֶם - בְּדֶרֶךְ אֲבוֹתֵינוּ וְאִמּוֹתֵינוּ הַקְּדוֹשִׁים - מִי יָכוֹל לְשַׁעֵר מַה יִּהְיֶה בֶּעָתִיד, ה' יְרַחֵם. וְכַמָּה עֲבֵרוֹת חֲמוּרוֹת שֶׁל הִסְתַּכְּלוּת וְהִרְהוּרֵי עֲבֵרָה וְכוּ' וְכוּ' בָּאִים עַל יְדֵי נָשִׁים וּבְתוּלוֹת פְּרוּצוֹת עַל יְדֵי גֵּרוּי יֵצֶר הָרָע הַבּוֹעֵר כְּאֵשׁ וְהַמְאַבֵּד וּמְטַמֵּא לֵב וָנֶפֶשׁ. 
הַאִם יָרְדוּ נְשֵׁי וּבְנוֹת יִשְׂרָאֵל לִהְיוֹת שְׁלוּחֵי יֵצֶר הָרָע לְעוֹרֵר תַּאֲווֹת שְׁפֵלוֹת, קִנְאָה וְשִׂנְאָה וְכוּ' וְכוּ', וְגַם לִקְבֹּעַ עַל עַצְמָן תַּכְלִית שֶׁל חַיֵּי בַּהֲמִיּוּת וּפְרִיצוּת? 
הַאִם חוֹשְׁבוֹת עַל הָעֲבֵרָה הַחֲמוּרָה שֶׁל "לִפְנֵי עִוֵּר לֹא תִתֵּן מִכְשׁוֹל" וְהָעֳנָשִׁים הַגְּדוֹלִים שֶׁמָּנוּ חֲזַ"ל הַקְּדוֹשִׁים עַל אֵלּוּ שֶׁמַּכְשִׁילִים בְּנֵי אָדָם בְּהִסְתַּכְּלוּת אֲסוּרָה וּמַחֲשָׁבוֹת טְמֵאוֹת וְרָעוֹת (וְזֶה אֶחָד מֵהָעֲוֹנוֹת שֶׁגָּרְמוּ לְחֻרְבַּן בֵּית הַמִּקְדָּשׁ, כַּמְבֹאָר בְּיוֹמָא ט:). 
הַאִם חוֹשְׁבוֹת הֵן עַל הַסַּכָּנָה הַגְּדוֹלָה שֶׁמַּכְנִיסוֹת עַצְמָן עַל יְדֵי הֲלִיכָה בַּשּׁוּק בְּבִגְדֵי פְרִיצוּת, בִּזְמַן שֶׁאָנוּ דָּרִים בֵּין עֲרֵלִים שֶׁהֵם חֲשׁוּדִים עַל כָּל דָּבָר אָסוּר (כְּמוֹ שֶׁצְּרִיכוֹת לִלְמֹד מִמַּעֲשֵׂה דִינָה בִּשְׁכֶם, וְדַי לַמֵּבִין). 
לָמָּה הֶחְלִיפוּ אֶת דַּרְכֵי הַקְּדֻשָּׁה, הַצְּנִיעוּת וְהַבּוּשָׁה שֶׁל אִמּוֹתֵינוּ הַקְּדוֹשׁוֹת - שֶׁדְּרָכֶיהָ דַּרְכֵי נֹעַם וְכָל נְתִיבוֹתֶיהָ שָׁלוֹם - לָלֶכֶת אַחֲרֵי הֶהָמוֹן הַמְשֻׁגָּע שֶׁל פְּרוּצִים וּפְרוּצוֹת שֶׁחַיִּים כִּבְהֵמוֹת וְאֵין לָהֶם שׁוּם תַּכְלִית נַעֲלָה בָּעוֹלָם? 
כְּדֵי לָצֵאת חוֹבָתֵנוּ לִמְחוֹת נֶגֶד עוֹבְרֵי עֲבֵרָה, שֶׁרֻבָּם נוֹהֲגוֹת כֵּן בְּשׁוֹגֵג וּמֵחֲמַת חֶסְרוֹן יְדִיעָה בְּחֹמֶר הָאִסּוּרִים וְהַקִּלְקוּלִים, וְגַם לְעוֹרֵר הָרַבָּנִים וּמַנְהִיגֵי יִשְׂרָאֵל שְׁלִיטָ"א אוֹדוֹת הַמַּצָּב הַיָּרוּד וְהַמְסֻכָּן, כְּדֵי שֶׁיַּעַמְדוּ בַּפֶּרֶץ וְיִגְדְּרוּ גָּדֵר בְּעוֹד מוֹעֵד לְבַטֵּל הַפְּרִיצוּת בְּחוֹמַת הַצְּנִיעוּת שֶׁל עַמֵּנוּ כָּתַבְנוּ מִכְתָּב זֶה. וְאָנוּ מְקַוִּים שֶׁנְּשֵׁי וּבְנוֹת יִשְׂרָאֵל הַכְּשֵׁרוֹת יִתְּנוּ אֹזֶן קַשֶּׁבֶת לְדִבְרֵי הָרַבָּנִים שְׁלִיטָ"א לְהַחֲזִיר עֲטֶרֶת הַקְּדֻשָּׁה וְהַצְּנִיעוּת לִמְקוֹמָהּ. 
וּצְרִיכִים לְהַסְבִּיר אֶת גֹּדֶל הֶעָוֹן וְהַבִּזָּיוֹן שֶׁל לְבִישַׁת בִּגְדֵי פְרִיצוּת, שֶׁיֵּדְעוּ שֶׁדְּבָרִים אֵלּוּ אֵינָם סְתָם מִלֵּי דַחֲסִידוּת הַנּוֹגְעִים רַק לְנָשִׁים "מִדּוֹרוֹת רִאשׁוֹנִים", אֶלָּא עִקָּרִים גְּדוֹלִים בְּחַיֵּי הַקְּדֻשָּׁה שֶׁל כְּלַל יִשְׂרָאֵל בְּכָל הַדּוֹרוֹת, וּנְחוּצִים עוֹד יוֹתֵר כִּשְׁמִירָה מִן הַחֵטְא בַּדּוֹר הַשָּׁפָל הַזֶּה. 
גַּם יֵשׁ לְהַזְהִיר אֶת הַהוֹרִים, בִּפְרָט קֹדֶם יוֹם טוֹב וְחָדְשֵׁי הַקַּיִץ, שֶׁיַּשְׁגִּיחוּ עַל בְּנוֹתֵיהֶם כְּשֶׁקּוֹנוֹת בְּגָדִים חֲדָשִׁים, שֶׁיִּהְיוּ כְּשֵׁרִים עַל פִּי גִּדְרֵי וְהִלְכוֹת צְנִיעוּת, שֶׁיִּהְיוּ אֲרֻכִּים וְלֹא מְהֻדָּקִים, וְשֶׁלֹּא יַגְבִּיהוּ לְמַעְלָה מִן הַבִּרְכַּיִם, לֹא בִּשְׁעַת הֲלִיכָה וְלֹא בִּשְׁעַת יְשִׁיבָה. וְשֶׁלֹּא תֵלַכְנָה בְּחֻקּוֹת הָעַכּוּ"ם חַסְרֵי דַעַת וּבוּשָׁה. 
וְהַחִיּוּב הָרִאשׁוֹן עַל נְשֵׁי בְּנֵי תוֹרָה וְעַל מוֹרוֹת וְתַלְמִידוֹת שֶׁל בָּתֵּי סֵפֶר הַחֲרֵדִים לְתַקֵּן עַצְמָן בִּדְבָרִים הַנַּ"ל, לָלֶכֶת רַק בִּבְגָדִים צְנוּעִים אֲרֻכִּים, כְּדֵי שֶׁהֲמוֹן הַנָּשִׁים תִּלְמַדְנָה מֵהֶן אֶת דֶּרֶךְ הַיָּשָׁר וְהַטּוֹב. 
וּכְדֵי לְחַזֵּק הַדָּבָר, יוּכְלוּ מְנַהֲלֵי בָּתֵּי סֵפֶר וּבָתֵּי כְּנֵסִיּוֹת לַעֲשׂוֹת תַּקָּנָה לִמְנֹעַ כְּנִיסָה לְכָל אִשָּׁה אוֹ יַלְדָּה - אֲפִלּוּ קְטַנָּה - הַלּוֹבֶשֶׁת בְּגָדִים קְצָרִים אוֹ שֶׁנּוֹהֶגֶת בִּדְבָרִים אֲחֵרִים שֶׁלֹּא עַל פִּי דַּרְכֵי הַצְּנִיעוּת הַמְקֻבָּלוֹת אֵצֶל בְּנֵי יִשְׂרָאֵל הַקְּדוֹשִׁים. 
וּכְמוֹ שֶׁנִּגְאֲלוּ אֲבוֹתֵינוּ מִמִּצְרַיִם בִּזְכוּת נָשִׁים צִדְקָנִיּוֹת וּצְנוּעוֹת, כֵּן נִגָּאֵל בְּקָרוֹב מִגָּלוּת הַמַּר הַזֶּה בִּשְׂכַר נָשִׁים וּבְנוֹת יִשְׂרָאֵל הַצְּנוּעוֹת וְהַכְּשֵׁרוֹת הָאוֹחֲזוֹת בְּדַרְכֵי הַתּוֹרָה וְהַקְּדֻשָּׁה. וְיִשְׁלַח לָנוּ הַשֵּׁם יִתְבָּרַךְ רוּחַ טָהֳרָה מִמָּרוֹם לְקַדְּשֵׁנוּ וּלְקָרְבֵנוּ לַעֲבוֹדָתוֹ וּלְהַחֲזִירֵנוּ בִּתְשׁוּבָה שְׁלֵמָה, עַד שֶׁנִּזְכֶּה בִּמְהֵרָה לִמְשִׁיחַ צִדְקֵנוּ, שֶׁאָנוּ מְחַכִּים וּמְצַפִּים לְבִיאָתוֹ. (קונטרס "עם סגולה") 
לג - הבטחת האדמו"ר מקאליב שליט"א
...וּפַעַם אָמַרְתִּי בִּדְרָשַׁת הִתְעוֹרְרוּת עַל נוֹשֵׂא זֶה (בנושא צניעות וחינוך הבנים בספרו "קול מנחם"), שֶׁהָיְתָה בְּבֵית כְּנֶסֶת גָּדוֹל פֹּה בָּאָרֶץ, בְּזֶה הַלָּשׁוֹן: "אֲנִי עוֹמֵד לִפְנֵיכֶם וְלִפְנֵי אֲרוֹן הַקֹּדֶשׁ, וַאֲנִי לֹא נִרְתָּע מִלְּהַבְטִיחַ לְכָל אִשָּׁה וּלְכָל בַּת יִשְׂרָאֵל צְנוּעָה הַמְקַבֶּלֶת עַל עַצְמָהּ לְהִתְנַהֵג בְּמַלְבּוּשֵׁי צְנִיעוּת כְּדֶרֶךְ הָאִמָּהוֹת הַקְּדוֹשׁוֹת, שֶׁלְּעָתִיד לָבֹא, בְּיוֹם הַדִּין וְהַמִּשְׁפָּט, יִקְחוּ אוֹתָם הַחֲתִיכוֹת בַּד שֶׁמּוֹסִיפוֹת עַל הַשַּׁרְווּלִים וְעַל הַבִּרְכַּיִם, וְיָשִׂימוּ אוֹתָם בְּכַף שֶׁל זְכֻיּוֹת, וּבְלִי סָפֵק, שֶׁבְּכֹחָם לְהַכְרִיעַ הַכַּף שֶׁכְּנֶגֶד". 
לד - "אין אשה אלא ליפי"
(משיחתו של ר' יוסף הכהן רוט שליט"א) 
יְדוּעִים דִּבְרֵי חֲזַ"ל (כתובות נט ע"ב) "אֵין אִשָּׁה אֶלָּא לְיֹפִי", וְיָדוּעַ גַּם מַה שֶּׁאָמְרוּ, שֶׁשִּׂמְחַת הֶחָג לָאֲנָשִׁים בְּבָשָׂר וְיַיִן, וּלְנָשִׁים בְּבִגְדֵי צִבְעוֹנִים. וּמִזֶּה מְבֹאָר כִּי נָתְנוּ חֲזַ"ל הַקְּדוֹשִׁים חֲשִׁיבוּת לִיפִי בִּגְדֵי הָאִשָּׁה, אַךְ פָּשׁוּט הַדָּבָר שֶׁאֵין בָּזֶה סְתִירָה כְּלָל וּכְלָל לְעִנְיְנֵי חוֹבַת הַצְּנִיעוּת. הַסְּתִירָה הִיא, שֶׁאֶת "הַיֹּפִי" קוֹבְעִים פּוֹרְקֵי הָעֹל, וְהֵם הַמַּחֲלִיטִים מַה "יָּפֶה" לְאִשָּׁה לִלְבּשׁ, וְכָל שָׁנָה מִשְׁתַּנֶּה "הַיֹּפִי", וּמַה שֶּׁהָיָה יָפֶה לִפְנֵי שָׁנָה, שׁוּב אֵינוֹ יָפֶה הַיּוֹם. וּמַה שֶּׁהָיָה לִפְנֵי שָׁנִים יָפֶה וְחָזַר לִהְיוֹת לֹא יָפֶה, שׁוּב חוֹזֵר וְהוֹפֵךְ לִהְיוֹת "יָפֶה". 
כָּל זֶה מַרְאֶה שֶׁאֵין בָּזֶה כְּלָל יֹפִי אֲמִתִּי, וְכָל הַמַּטָּרָה רַק לְהָבִיא לְהִתְבַּלְּטוּת לְעוֹרֵר הָעַיִן וְהַלֵּב חוֹמֵד, וְאֵין לָזֶה כָּל שַׁיָּכוּת לַעֲדִינוּת וְחֵן אֲמִתִּי שֶׁאֵינָם מִשְׁתַּנִּים מִשָּׁנָה לְשָׁנָה. וּמַה שֶּׁהָיָה יָפֶה אֶשְׁתָּקַד, מַמְשִׁיךְ לִהְיוֹת יָפֶה הַיּוֹם, כִּי הַיֹּפִי הוּא עֶרֶךְ בִּפְנֵי עַצְמוֹ וְאֵינוֹ נָתוּן לְשִׁנּוּיִים. וּלְמַה שֶּׁהֵם קוֹרְאִים "יֹפִי", יֹפִי זֶה הוּא שְׁלִילִי כַּמְבֹאָר בִּישַׁעְיָהוּ. וּלְמַה שֶּׁאָנוּ קוֹרְאִים יֹפִי, לָזֶה הִתְכַּוְּנוּ חֲזַ"ל בְּשִׂמְחַת יוֹם טוֹב. 
לה - אופי האשה
(ספר "כרם בית ישראל" להרב יצחק הרשוביץ הי"ד) 
אָמְנָם טְבוּעָה בְּלֵב כָּל בְּנֵי הָאָדָם הַנְּטִיָּה לְהִתְפַּתּוֹת וְלָסוּר אַחֲרֵי הַיָּפֶה וְהַנָּעִים, לְהִתְפַּעֵל מִכָּל דְּבַר חֶמְדָּה, אַךְ בָּרֹאשׁ וּבָרִאשׁוֹנָה הוֹרִישָׁה אִמֵּנוּ הָרִאשׁוֹנָה - חַוָּה - אֶת הַתְּכוּנָה הַזֹּאת ("אֵם כָּל חַי") לִבְנוֹת מִינָהּ - חֵלֶק הָאֱנוֹשׁוּת מִמִּין נְקֵבָה - נֹחַ יוֹתֵר לְהִתְרַשֵּׁם וּלְהִתְפַּעֵל מִן הַדְּבָרִים הַנֶּחְמָדִים וְהַמְגָרִים שֶׁבָּעוֹלָם. הָאִשָּׁה נוֹטָה יוֹתֵר לְהִתָּפֵס לְפִתּוּיִים מוֹשְׁכִים, לָלֶכֶת שְׁבִי אַחֲרֵיהֶם, וּלְעִתִּים קְרוֹבוֹת הִיא גַּם מוֹלִיכָה שׁוֹלָל אֶת הַגֶּבֶר וּמַדִּיחָה אוֹתוֹ מִצְּלִילוּת הַדַּעַת וּמִכִּבּוּשׁ הַיֵּצֶר אֶל מַחֲשַׁכֵּי הַתַּאֲווֹת וְהַיְצָרִים. 
הַנָּשִׁים מְחֻנָּנוֹת בְּיֹפִי וּבְחֵן, רוֹאוֹת בְּמִדָּה רַבָּה אֶת כָּל חֲשִׁיבוּתָן וְעֶרְכָּן בְּיִתְרוֹנוֹתֵיהֶן אֵלֶּה. מִתְלַהֲבוֹת מִיָּפְיָן, בָּאוֹת לִידֵי גַאֲוָה עַצְמִית, וְכָךְ הֵן נוֹטוֹת לִתְעוֹת מַהֵר מִדֶּרֶךְ הַיָּשָׁר וְהַמּוּסָר. אָמְנָם כָּל אָדָם יֵשׁ לוֹ נְטִיָּה לְהַבְלִיט אֶת יִתְרוֹנוֹתָיו וּמַעֲלוֹתָיו כְּדֵי לִמְשֹׁךְ תְּשׂוּמֶת לֵב הַבְּרִיּוֹת וּלְהִשְׂתָּרֵר עֲלֵיהֶן. תְּכוּנָה זוֹ, כְּשֶׁהִיא מְנֻצֶּלֶת לְרָעָה, הֲרֵיהִי כְּשֶׁלְּעַצְמָהּ הֲרַת סַכָּנוֹת וּנְזָקִים לָאֱנוֹשׁוּת; אַךְ שִׁבְעָתַיִם הִיא מְסֻכֶּנֶת וּמַזִּיקָה, כַּאֲשֶׁר הָאִשָּׁה מִשְׁתַּמֶּשֶׁת בִּנְטִיָּה זוֹ וּמִשְׁתַּדֶּלֶת לְהַרְשִׁים אֶת הַגְּבָרִים בְּיִתְרוֹנוֹתֶיהָ הַנָּשִׁיִּים וּלְלָכְדָם בְּרִשְׁתָּהּ. "נֶזֶם זָהָב בְּאַף חֲזִיר - אִשָּׁה יָפָה וְסָרַת טָעַם" (משלי יא, כב). 
הַיֵּצֶר הַחַיָּתִי שֶׁבְּאָפְיָהּ שֶׁל הָאִשָּׁה מְנַצֵּל אֶת עֲדִי הַזָּהָב, הַמַּתָּנָה הַנְּדִיבָה שֶׁהָעָנְקָה לָהּ מִמָּרוֹם - יָפְיָהּ וְחִנָּהּ - כְּדֵי לִכְרוֹת בּוֹר שַׁחַת, אֲשֶׁר בָּאָיו לֹא יְשׁוּבוּן. הִיא מְלַבָּה בְּלֵב רַבִּים אֵשׁ תֹּפֶת, הַפּוֹרֶצֶת אֶת כָּל גִּדְרֵי הַבּוּשָׁה וְהַצְּנִיעוּת, מַתִּירָה מֵהֶם כָּל רֶסֶן וּמַסְגִּירָה אוֹתָם לִשְׁלִיטָתָם הַמֻּחְלֶטֶת שֶׁל הַיְצָרִים וְהַתַּאֲווֹת. אֶת מְקוֹמוֹ שֶׁל רֶגֶשׁ הַבּוּשָׁה, הֲנָאָה וְהָעִנּוּג, תּוֹפְסוֹת אָז הַחֻצְפָּה וְגַסּוּת הָרוּחַ. עַזּוּת מֶצַח הִיא אֵם כָּל פְּרִיצוּת, וְהַפְּרִיצוּת הִיא אֵם כָּל חַטָּאת. הַגֵּרוּי וְהַתַּאֲוָה כּוֹבְשִׁים אֶת הָעוֹלָם, וְהָאֱנוּשׁוֹת כֻּלָּהּ מְכַוֶּנֶת עַל פִּיהֶם אֶת אָרְחוֹת חַיֶּיהָ. 
עֲגוּמוֹת מְאֹד הֵן תּוֹצְאוֹתָיו שֶׁל מַצַּב דְּבָרִים כָּזֶה בָּעוֹלָם: 
רְדִיפַת הַתַּעֲנוּגוֹת מוֹצֶצֶת אֶת לְשַׁד עַצְמוֹתָיו שֶׁל הָאָדָם וּמְכַלֶּה אֶת נִשְׁמָתוֹ. כֹּחוֹת גּוּפוֹ וְנַפְשׁוֹ נֶחְלָשִׁים וּמִתְנַוְּנִים לַחֲלוּטִין. כָּלִים וְהוֹלְכִים רִגְשׁוֹתָיו הַנַּעֲלִים וְהַנִּשְׂגָּבִים שֶׁל הָאֱנוֹשׁ, וְרַק דָּבָר אֶחָד מְמַלֵּא אֶת כָּל חֲלָלוֹ שֶׁל הָעוֹלָם: פְּרִיצוּת וִיצָרִים! "וּמָלְאָה הָאָרֶץ זִמָּה" (ויקרא כ). 
"הוֹי מַשְׁכִּימֵי בַבֹּקֶר שֵׁכָר יִרְדֹּפוּ, מְאַחֲרֵי בַנֶּשֶׁף יַיִן יַדְלִיקֵם; וְהָיָה כִנּוֹר וָנֶבֶל תֹּף וְחָלִיל וָיַיִן מִשְׁתֵּיהֶם, וְאֶת פֹּעַל ה' לֹא יַבִּיטוּ וּמַעֲשֵׂה יָדָיו לֹא רָאוּ... לָכֵן הִרְחִיבָה שְּׁאוֹל נַפְשָׁהּ... וַיִּשַּׁח אָדָם וַיִּשְׁפַּל אִישׁ..." (ישעיה ה). 
לו - שכר פסיעות
הָעוֹלָם הַזֶּה נִמְשָׁל לְגֶשֶׁר צַר מְאֹד שֶׁכֻּלּוֹ נִסְיוֹנוֹת, וְהַרְבֵּה מַאֲמָץ וְסִיַּעְתָּא דִשְׁמַיָּא צָרִיךְ כְּדֵי לְעָבְרוֹ. 
בָּעוֹלָם הַזֶּה, הַנִּמְשָׁל לְגֶשֶׁר צַר, יֶשְׁנוֹ נִסְיוֹן "הַגֶּשֶׁר הַצַּר" שֶׁאֵינוֹ מָשָׁל, אֶלָּא כְּמַשְׁמָעוֹ. בִּמְקוֹמוֹת רַבִּים מְצוּיִים מַעֲבָרִים צָרִים אֲשֶׁר רָחְבָּם אֵינוֹ יָכוֹל לְהָכִיל יוֹתֵר מִשְּׁנַיִם אוֹ שְׁלשָׁה אֲנָשִׁים שֶׁהוֹלְכִים בְּרֶוַח נוֹרְמָלִי. 
נִתְבּוֹנֵן כַּמָּה מִכְשׁוֹלִים יְכוֹלִים לְהִמָּצֵא בִּמְקוֹמוֹת כָּאֵלֶּה: 
מָצוּי מְאֹד שֶׁבִּמְקוֹמוֹת צָרִים כָּאֵלּוּ הוֹלְכוֹת לָהֶם ב' אוֹ ג' נָשִׁים הַתּוֹפְסוֹת אֶת כָּל רֹחַב הַגֶּשֶׁר, וּגְבָרִים שֶׁמֵּאַחֲרֵיהֶם פָּשׁוּט אֵינָם יְכוֹלִים לַעֲבֹר, וְלָכֵן אוֹתָם גְּבָרִים נֶאֱלָצִים אַחַת מִן הַשְּׁתַּיִם, אוֹ - מֵחֹסֶר נְעִימוּת מִלְּהָעִיר לְנָשִׁים לְפַנּוֹת אֶת הַדֶּרֶךְ - נֶאֱלָצִים לֵילֵךְ בְּנִיחוּתָא מֵאַחֲרֵי הַנָּשִׁים לְפִי הַקֶּצֶב שֶׁלָּהֶן עַד שֶׁתַּעֲבֹרְנָה אֶת הַגֶּשֶׁר, וַאֲזַי אוֹתָן נָשִׁים מַכְשִׁילוֹת אֶת הַגְּבָרִים שֶׁמֵּאַחֲרֵיהֶם בְּמִכְשׁוֹל גָּדוֹל שֶׁל "אִסּוּר לֵילֵךְ אַחַר אִשָּׁה". אוֹ שֶׁנֶּאֱלָצִים הַגְּבָרִים לֵילֵךְ בִּמְהֵרָה וּלְבַקֵּשׁ סְלִיחָתָם שֶׁל אוֹתָן נָשִׁים לִפְנוֹת הַצִּדָּה, שֶׁבְּכָךְ נֶאֱלָץ הַגֶּבֶר לִכָּשֵׁל בִּרְאִיָּה אוֹ בְּשִׂיחָה עִם אִשָּׁה. 
עַל כֵּן מִן הָרָאוּי - אֵינֶנִּי אוֹמֵר שֶׁזּוֹ הֲלָכָה, אֲבָל מִדַּת חֲסִידוּת יֵשׁ כָּאן - לַנָּשִׁים לִמָּנַע מִלַּעֲבֹר בְּאוֹתָם גְּשָׁרִים, וּבִפְרָט בְּשָׁעוֹת שֶׁמְּצוּיִים עוֹבְרִים וְשָׁבִים רַבִּים בְּאוֹתוֹ גֶּשֶׁר, כְּגוֹן בְּשַׁבָּת אַחַר הַצָּהֳרַיִם וְכַדּוֹמֶה. וְעַל כָּךְ יְהֵא לָהֶם שָׂכָר גָּדוֹל, וְאַף שֶׁיִּצְטָרְכוּ לְהַרְבּוֹת בִּפְסִיעוֹת וּלְהַאֲרִיךְ דַּרְכָּם, וּוַדַּאי לֹא פָּחוֹת שְׂכַר פְּסִיעוֹת זֶה מִכָּל שְׂכַר פְּסִיעוֹת שֶׁל דְּבַר מִצְוָה אַחֵר, כְּמוֹ לֵילֵךְ לְבֵית הַכְּנֶסֶת וְכַדּוֹמֶה. 
כְּמוֹ כֵן הַגֶּבֶר מְצֻוֶּה לֵילֵךְ וּלְהַאֲרִיךְ דַּרְכּוֹ בִּפְסִיעוֹת בְּמָקוֹם שֶׁהַנָּשִׁים מְצוּיוֹת, וּכְמוֹ שֶׁמְּפֻרְסֶמֶת דַּעַת הָרַשְׁבָּ"ם, שֶׁאִם יֵשׁ לָאִישׁ דֶּרֶךְ אַחֶרֶת לֵילֵךְ וְהוֹלֵךְ בְּמָקוֹם שֶׁנָּשִׁים מְצוּיוֹת - אַף שֶׁשּׁוֹמֵר עֵינָיו מִלְּהִסְתַּכֵּל - נִקְרָא "רָשָׁע". 
וְלָכֵן אִם לֹא נִזְהָרִים הַגְּבָרִים כֻּלָּם בַּהֲלָכָה זוֹ, אוֹ שֶׁאֵין בְּאֶפְשָׁרוּתָם לִזָּהֵר - לָמָּה לֹא תְסַיַּעְנָה הַנָּשִׁים בְּהַצָּלַת אוֹתָם גְּבָרִים מֵהַחֵטְא הַנּוֹרָא שֶׁל הִסְתַּכְּלוּת. 
דְּבָרִים אֵלּוּ כָּתַבְנוּ מֵאַחַר שֶׁשָּׁמַעְנוּ כְּאֵב שֶׁל רַבִּים בְּעִנְיַן גְּשָׁרִים וּמַעֲבָרִים צָרִים הַגּוֹרְמִים מִכְשׁוֹלוֹת רַבִּים, וְצַעַר רַב לְאוֹתָם הַנִּזְהָרִים לִשְׁמֹר עֵינֵיהֶם וְלִבָּם בִּקְדֻשָּׁה, וּמַמָּשׁ נֶאֱנָסִים לִפְעָמִים מֵחֹסֶר בְּרֵרָה לֵילֵךְ בְּאִטִּיּוּת לְאַחַר אוֹתָם נָשִׁים הַתּוֹפְסוֹת אֶת כָּל רֹחַב הַגֶּשֶׁר־הַמַּעֲבָר לְלֹא מַחֲשָׁבָה שֶׁבָּזֶה חוֹסְמוֹת מַעֲבָר לַאֲנָשִׁים הָרוֹצִים לְעָקְפָם. וְעַל אִשָּׁה הַנֶּאֱלֶצֶת לַעֲבֹר דַּוְקָא בְּאוֹתוֹ מַעֲבָר לִזָּהֵר שֶׁלֹּא לְהַלֵּךְ בְּאֶמְצָעוֹ אֶלָּא לְהִצְטַדֵּד הַצִּדָּה כְּכָל הָאֶפְשָׁר, כְּדֵי שֶׁגֶּבֶר הָעוֹבֵר מֵאַחֲרֶיהָ יוּכַל בְּנָקֵל לַעֲבֹר בִּמְהִירוּת וּלְעָקְפָהּ. 
וְעַל אוֹתָן נָשִׁים הַנִּזְהָרוֹת אֶפְשָׁר לוֹמַר הַפָּסוּק: "וְשָׂם דֶּרֶךְ אַרְאֶנּוּ בְּיֵשַׁע אֱלֹקִים" (תהלים נ, כה), וְדָרְשׁוּ חֲזַ"ל עַל זֶה: כֹּל הַשָּׁם דַּרְכּוֹ בָּעוֹלָם הַזֶּה, זוֹכֶה וְרוֹאֶה בִּישׁוּעָתוֹ שֶׁל הַקָּדוֹשׁ-בָּרוּךְ-הוּא. וְזֶה כַּוָּנַת הַשָּׂם דַּרְכּוֹ, מִלְּשׁוֹן שׁוּמָא, שֶׁשָּׂם לֵב וּמְחַשְׁבֵּן כָּל דְּרָכָיו הֵיכָן הוֹלֵךְ, וְאִם נִגְרָם מִכָּךְ מִכְשׁוֹל - נִמְנָע, זוֹכֶה וְרוֹאֶה בִּישׁוּעָתוֹ שֶׁל הַקָּדוֹשׁ-בָּרוּךְ-הוּא. 
לז - המוכרות את כל קדשתן עבור כמה פרוטות
פְּעָמִים רַבּוֹת כְּשֶׁבָּאוֹת נָשִׁים לִקְנוֹת צָרְכֵיהֶן בַּחֲנֻיּוֹת, שׁוֹאֶלֶת הָאִשָּׁה כַּמָּה זֶה עוֹלֶה, וְעוֹנֶה לָהּ הַמּוֹכֵר כָּךְ וְכָךְ, וּכְדֵי לְהַרְוִיחַ כַּמָּה פְּרוּטוֹת, מַתְחִילָה אוֹתָהּ אִשָּׁה לְבַקֵּשׁ עַל הוֹרָדַת מְחִיר, וּכְשֶׁאֵינָהּ בָּאָה עַל סִפּוּקָהּ בְּנִסָּיוֹן שֶׁל מִשְׁפָּט אֶחָד אוֹ שְׁנַיִם, מַאֲרִיכָה בִּדְבָרֶיהָ אוֹ בְּסִפּוּר... בְּמָקוֹם פְּלוֹנִי הָיִיתִי, וְשָׁם סְחוֹרָה כָּזוֹ, וּבִקְשׁוּ פָּחוֹת, וְכוּ' וְכוּ', וּפְעָמִים שֶׁנִּמְשָׁכִים הַתַּחֲנוּנִים לְפִיּוּסִים, וּמִפִּיּוּסִים לְקַלּוּת רֹאשׁ, וְאַחַר הַכֹּל אוּלַי תַּרְוִיחַ כַּמָּה פְּרוּטוֹת. 
נִתְבּוֹנֵן מָה עוֹלְלָה אִשָּׁה זוֹ: הִכְשִׁילָה אֶת הַמּוֹכֵר בְּרִבּוּי שִׂיחָה עִם הָאִשָּׁה, וְהַרְבֵּה פְּעָמִים נִגְרָרִים לְקַלּוּת רֹאשׁ, כִּי אוֹתוֹ מוֹכֵר לֹא יִטְמֹן יָדוֹ בַּצַּלַּחַת, וּכְשֶׁנִּזְדַּמְּנָה לוֹ אִשָּׁה הַמַּרְבָּה בְּשִׂיחָה - יַרְבֶּה גַּם הוּא כְּמוֹתָהּ. אִם כֵּן - נִכְשְׁלָה וְהִכְשִׁילָתוֹ. וְאִם יֶשְׁנָם בְּאוֹתוֹ מַעֲמָד עוֹד אֲנָשִׁים הַמַּמְתִּינִים בַּתּוֹר, הֲרֵי שֶׁמַּכְשִׁילָה גַּם אוֹתָם, כִּי צְרִיכִים הֵמָּה לְהַמְתִּין עַד שֶׁתְּסַיֵּם אוֹתָהּ אִשָּׁה אֶת שִׂיחָתָהּ. 
אִם קְצָת הָיָה לָהּ חִזּוּק בָּאֱמוּנָה, לֹא הָיְתָה בָּאָה לָזֶה. רֵאשִׁית - וְכִי כְּדַאי עַל כַּמָּה פְּרוּטוֹת שֶׁ"תַּפְסִיד" לְאַבֵּד מִקְּדֻשָּׁתָהּ וּצְנִיעוּתָהּ וְלִהְיוֹת נִכְשֶׁלֶת וּמַכְשֶׁלֶת אֶת הָרַבִּים?! 
וְעוֹד, וְכִי יַעֲלֶה עַל הַדַּעַת שֶׁאִשָּׁה הַמַּסְכִּימָה בְּלִבָּהּ לְהַפְסִיד כַּמָּה פְּרוּטוֹת וְהָעִקָּר לִמָּנַע מֵחִלּוּל הַצְּנִיעוּת, כִּי הַשֵּׁם יִתְבָּרַךְ לֹא יְמַלֵּא חֶסְרוֹנָהּ?! הֵיאַךְ יַעֲלֶה עַל הַדַּעַת, הֲלֹא וַדַּאי הַשְּׁכִינָה עִם אוֹתָהּ אִשָּׁה, וְהַשְּׁכִינָה תַּשְׁפִּיעַ לָהּ כָּל הַשֶּׁפַע וְהַטּוֹב שֶׁבָּעוֹלָם, וְזֶה פָּשׁוּט שֶׁהַנִּסָּיוֹן הוּא לִרְאוֹת עַד כַּמָּה חָשׁוּב לְאוֹתָהּ אִשָּׁה עֶרְכֵּי הַקְּדֻשָּׁה וְהַצְּנִיעוּת. 
אִשָּׁה שֶׁחָשׁוּב לָהּ גִּדְרֵי הַצְּנִיעוּת וּמְבִינָה וְעוֹמֶדֶת עַל חֻמְרָתָם, מְבִינָה שֶׁחֲשׁוּבִים הֵם הַרְבֵּה יוֹתֶר מִכָּל כֶּסֶף וְזָהָב שֶׁבָּעוֹלָם, וְכָל שֶׁכֵּן עֲבוּר רֶוַח שֶׁל כַּמָּה פְּרוּטוֹת מְדֻמּוֹת. 
וּבְנִדּוֹן דִּידָן הֶעָוֹן גָּדוֹל יוֹתֵר - כֵּיוָן שֶׁהַנִּסָּיוֹן קָטָן, וּכְכָל שֶׁהַנִּסָּיוֹן קָטָן, נָקֵל לְהִתְגַּבֵּר עָלָיו, וְעֹנֶשׁ הַנִּכְשָׁל גָּדוֹל יוֹתֵר. וַהֲרֵי אִשָּׁה שֶׁמּוֹכֶרֶת עַצְמָהּ לִרְשׁוּת הַיֵּצֶר עֲבוּר כַּמָּה פְּרוּטוֹת, הֲרֵי שֶׁזֶּה נִסָּיוֹן קָטָן עַל הֶפְסֵד כָּל כָּךְ גָּדוֹל. 
לח - שמרי על חנך ממי שזקוק לך, כדי שישאר לך חנך למי שאת זקוקה לו
כַּמָּה תְּפִלּוֹת תִּקְּנוּ לָנוּ חֲזַ"ל כְּדֵי לִהְיוֹת נְשׂוּאֵי חֵן בְּעֵינֵי הַשֵּׁם יִתְבָּרַךְ: 
"שִׂים שָׁלוֹם טוֹב וּבְרָכָה חֵן וָחֶסֶד וְכוּ'"; תְּנֵנוּ לְחֵן וּלְחֶסֶד בְּעֵינֶיךָ וּבְעֵינֵי כָל רוֹאֵנוּ וְכוּ'", וְעוֹד וָעוֹד. 
וְעִנְיָן זֶה שֶׁל מְצִיאַת חֵן בְּעֵינֵי הַשֵּׁם יִתְבָּרַךְ הוּא דָּבָר יָקָר מְאֹד, וְכַנֶּאֱמַר אֵצֶל נֹחַ: "וְנֹחַ מָצָא חֵן בְּעֵינֵי ה'", וּמִי שֶׁהוּא מוֹצֵא חֵן בְּעֵינֵי ה', ה' נוֹתֵן לוֹ מַתְּנַת חִנָּם עֲבוּר הַחֵן שֶׁמָּצָא בְּעֵינָיו. 
וּמִי לֹא זָקוּק לְמַתְּנַת חִנָּם, מִי יָכוֹל לוֹמַר שֶׁמַּגִּיעַ לוֹ? הֲלֹא כֻּלָּנוּ חַיִּים בְּחֶסֶד, וּמֵאַיִן יָבֹא הַחֶסֶד אִם לֹא עַל יְדֵי הַחֵן שֶׁנִּשָּׂא בְּעֵינֵי ה'?! 
וְנִרְאֶה כַּמָּה חָשׁוּב מְצִיאַת חֵן בְּיַחַס לִבְנֵי הָאָדָם: 
הָאָדָם הַנּוֹשֵׂא חֵן, הַכֹּל רוֹצִים בְּקִרְבָתוֹ, הַכֹּל רָצִים אַחֲרָיו, הַכֹּל נֶהֱנִים לְשׂוֹחֵחַ עִמּוֹ, הַכֹּל רוֹאִים זְכוּת לָתֵת לוֹ, אֵינוֹ מְנֻצָּל לְעוֹלָם, וּלְהֵפֶךְ - הַכֹּל רוֹצִים לַעֲזֹר לוֹ, הַכֹּל מְחַיְּכִים לוֹ, וְעוֹד מַעֲלוֹת רַבּוֹת לְאָדָם שֶׁזָּכָה לְחֵן. 
אִם חֵן כָּל כָּךְ חָשׁוּב בְּעֵינֵי בְּנֵי אָדָם קְרוּצֵי חֹמֶר, שֶׁהַיּוֹם כָּאן וּמָחָר שָׁם, שֶׁנְּתִינָתָם אֵינָהּ נְתִינָה, הַיְּכֹלֶת שֶׁלָּהֶם אֵינָהּ יְכֹלֶת - עַל אַחַת כַּמָּה וְכַמָּה חָשׁוּב חֵן בְּעֵינֵי הַקָּדוֹשׁ־בָּרוּךְ־הוּא, שֶׁנְּתִינָתוֹ נְתִינָה, וִיכָלְתּוֹ יְכֹלֶת, מִי יָכוֹל לָתֵת בְּרִיאוּת מִלְּבַדּוֹ אוֹ פַּרְנָסָה מִלְּבַדּוֹ? 
כַּמָּה שֶׁיִּשָּׂא אָדָם חֵן בְּעֵינֵי בְּנֵי אָדָם, הֲרֵי הַרְבֵּה פְּעָמִים, עִם כָּל רְצוֹנָם הַטּוֹב לַעֲזֹר לוֹ, נִבְצָר מֵהֶם מֵחֹסֶר יְכֹלֶת לַעֲזֹר לוֹ. 
אָדָם זֶה הַנּוֹשֵׂא חֵן בְּעֵינֵי כָּל רוֹאָיו, כְּשֶׁנּוֹפֵל לְמִשְׁכָּב וְאֵין יְכֹלֶת בְּיַד הָרוֹפְאִים לְרַפֹּאתוֹ, מַה לּוֹ כָּל חִנּוֹ? 
אָדָם זֶה הַנּוֹשֵׂא חֵן, כְּשֶׁנִּשְׁבָּר מַטֵּה לַחְמוֹ, מַה, לְכָל הַיּוֹתֵר, יָּכוֹל לַעֲזֹר לוֹ חִנּוֹ? שֶׁיִּתְּנוּ לוֹ נְדָבוֹת וּצְדָקוֹת. אוּלָם הַנּוֹשֵׂא חֵן בְּעֵינֵי ה', הֲרֵי הוּא נוֹשֵׂא חֵן בְּעֵינֵי הַכֹּל יָכוֹל, מִי כָמוֹהוּ רוֹפֵא, מִי כָמוֹהוּ זָן וּמְפַרְנֵס, מִי כָמוֹהוּ הַמַּשְׁגִּיחַ עַל בְּנֵי אָדָם וּמַמְצִיא לָהֶם כָּל צָרְכָּם. 
וְעַתָּה, אַתְּ אִשָּׁה מַשְׂכֶּלֶת, תְּהַרְהֲרִי בְּלִבֵּךְ: לְמִי אֲנִי מִשְׁתַּדֶּלֶת לִמְצֹא חֵן? הַאִם יוֹתֵר עֲבוּר ה' יִתְבָּרַךְ, אוֹ יוֹתֵר עֲבוּר בְּנֵי הָאָדָם, הַחֲבֵרוֹת, הַמַּעֲבִיד, וְכוּ'? 
אָמְרוּ חֲזַ"ל: אֱלֹקֵיהֶם שֶׁל אֵלּוּ, שׂוֹנֵא זִמָּה הוּא! 
אִם כֵּן, אִם אַתְּ מִשְׁתַּדֶּלֶת לִמְצֹא חֵן יוֹתֵר בְּעֵינֵי זָרִים עַל יְדֵי דְרָכִים שֶׁאֵינָן רְצוּיוֹת בְּעֵינֵי ה', עַל יְדֵי לְבוּשׁ לֹא כָּל כָּךְ צָנוּעַ; עַל יְדֵי דִבּוּרִים מְיֻתָּרִים אוֹ חִיּוּכִים וּשְׂחוֹק וְקַלּוּת רֹאשׁ - אַתְּ מְאַבֶּדֶת אֶת נְשִׂיאַת הַחֵן שֶׁלָּךְ בְּעֵינֵי הַקָּדוֹשׁ-בָּרוּךְ-הוּא, וְלֹא רַק מְאַבֶּדֶת אֶת הַחֵן, אֶלָּא אַף נֶחְשֶׁבֶת כִּשְׂנוּאָה, רַחֲמָנָא לִצְלַן, שֶׁהֲרֵי ה' שׂוֹנֵא זִמָּה הוּא. 
כְּשֶׁחַס וְחָלִילָה, חַס וְחָלִילָה, שֶׁלֹּא יִקְרֶה, תִּפְּלִי לְמִשְׁכָּב, אוֹ בְּנֵךְ אוֹ בִּתֵּךְ, וְתִזְדַּקְּקִי לְחֵן וָחֶסֶד מֵאֵת ה' שֶׁיּוֹשִׁיעֵךְ - לֹא תִמְצְאִי אוֹתוֹ, כִּי נָתַתְּ אוֹתוֹ לְזָרִים, וְאָז יֹאמַר לָךְ ה' כְּמוֹ שֶׁאָמַר הַנָּבִיא (ע"פ הושע ב, ז): לְכִי אַחַר מְאַהֲבַיִךְ נוֹתְנֵי לַחְמֵךְ, (ע"פ ירמיה ב, כח) יָקוּמוּ אִם יוֹשִׁיעוּךְ. 
אוּלָם אִלּוּ נָתַתְּ אֶת כָּל הִשְׁתַּדְּלוּתֵךְ לִנְשִׂיאַת חֵן בְּעֵינֵי ה', שֶׁהִיא עַל יְדֵי הַצְּנִיעוּת עַל כָּל גְּדָרֶיהָ וְדִקְדּוּקֶיהָ, הֲרֵי שֶׁהִרְוַחְתְּ כִּפְלַיִם - גַּם נְשִׁיאַת חֵן בְּעֵינֵי ה', וְגַם נְשִׂיאַת חֵן בְּעֵינֵי הַבְּרִיּוֹת, שֶׁהֲרֵי אָמְרוּ חֲזַ"ל: כֹּל שֶׁרוּחַ הַמָּקוֹם נוֹחָה הֵימֶנּוּ, רוּחַ הַבְּרִיּוֹת נוֹחָה הֵימֶנּוּ, וּכְשֶׁאֵין רוּחַ הַמָּקוֹם נוֹחָה הֵימֶנּוּ, הֲרֵי הַהֶפְסֵד בְּכִפְלַיִם - שֶׁגַּם רוּחַ הַבְּרִיּוֹת אֵינָהּ נוֹחָה הֵימֶנּוּ, וְכָל הַחֵן הַמְדֻמֶּה שֶׁיֵּשׁ לוֹ בְּעֵינֵי הַבְּרִיּוֹת, הוּא חֵן וְאַהֲבָה הַתָּלוּי בְּדָבָר, שֶׁעַל זֶה אָמְרוּ: בָּטֵל דָּבָר - בְּטֵלָה אַהֲבָה. וְהוּא מַה שֶּׁאָמַר שְׁלֹמֹה הַמֶּלֶךְ ע"ה: "שֶׁקֶר הַחֵן וְהֶבֶל הַיֹּפִי אִשָּׁה יִרְאַת ה' הִיא תִתְהַלָּל" - תִּתְהַלַּל בְּעֵינֵי אֲחֵרִים גַּם כֵּן. כֵּיוָן שֶׁהִיא יִרְאַת ה' וְנוֹשֵׂאת חֵן בְּעֵינֵי ה', הִיא גַּם תִּתְהַלַּל בְּעֵינֵי אֲחֵרִים, וְכֻלָּם יְהַלְּלוּהָ וִישַׁבְּחוּהָ, כִּי הוּא חֵן וְיֹפִי אֲמִתִּי. 
לט - מלחמת צניעות - מלחמה עם השונא הגדול ביותר
כָּתַב הַ"חוֹבוֹת הַלְּבָבוֹת", שֶׁיֵּשׁ לִרְאוֹת אֶת הַיֵּצֶר הָרָע כָּאוֹיֵב הַשּׂוֹנֵא הַגָּדוֹל בְּיוֹתֵר, וְלָכֵן אָסוּר שֶׁהַמִּלְחָמָה תִּהְיֶה אִתּוֹ בְּדֶרֶךְ פְּשָׁרָה, כֵּיוָן שֶׁאִם אָמְנָם אָנוּ תְּמִימִים הָרוֹצִים וְחוֹשְׁבִים לְהִתְפַּשֵּׁר - הוּא לֹא כֵן יַחֲשֹׁב, כִּי הוּא, מַטְּרָתוֹ לְהַאֲבִיד וּלְהַשְׁמִיד אֶת הָאָדָם מִשְּׁנֵי עוֹלָמוֹת, וּלְעוֹלָם אֵין הוּא מִתְפַּיֵּס בִּפְשָׁרָה. 
אָמְרוּ רַזַ"ל: מַה דַּרְכּוֹ שֶׁל הַיֵּצֶר הָרָע? בַּלַּיְלָה אוֹמֵר לָאָדָם בֹּא וְנִתְעַלְּסָה בַּאֲהָבִים נִשְׂבְּעָה בְּתַעֲנוּגִים, וּמְפַתֵּהוּ לָאָדָם וּמִתְדַּמֶּה לוֹ כְּיָדִיד וְאוֹהֵב, וְנוֹתֵן לוֹ מִשְׁאֲלוֹת לִבּוֹ כָּל הַלַּיְלָה, עַד שֶׁנּוֹפֶלֶת עָלָיו תַּרְדֵּמָה וְיָשֵׁן. אָמְנָם הַיֵּצֶר אֵינוֹ יָשֵׁן - הוּא יָשָׁר עוֹלֶה לְמַעְלָה וּמַשְׂטִין וְאוֹמֵר: רִבּוֹנוֹ שֶׁל עוֹלָם, פְּלוֹנִי עָשָׂה כָּךְ אֶמֶשׁ, וְחָטָא לְפָנֶיךָ כָּךְ אֶמֶשׂ, תֵּן לִי רְשׁוּת וְאֶהֶרְגֵּהוּ אוֹ אַעֲנִישֵׁהוּ. וְנוֹטֵל רְשׁוּת, וּלְמָחָר מִתְהַפֵּךְ לוֹ לְשׂוֹנֵא הַמְבַקֵּשׁ לְהָרְגוֹ. 
הוּא יֵצֶר הָרָע, הוּא מַלְאַךְ הַמָּוֶת, לְלֹא רַחֲמִים כְּלָל. 
אִם מְדֻבָּר בִּשְׁאָר עֲבֵרוֹת כֵּן - עַל אַחַת כַּמָּה וְכַמָּה בַּעֲוֹן פִּרְצַת גִּדְרֵי הַצְּנִיעוּת, שֶׁבָּזֶה עוֹבֵד וְטוֹרֵחַ הַיֵּצֶר מְעַט, וְקוֹטֵף פֵּרוֹת רַבִּים. 
אִשָּׁה הוֹלֶכֶת לַחֲנוּת לִקְנוֹת בֶּגֶד, וְהִנֵּה לְנֶגֶד עֵינֶיהָ קוֹרֵץ בֶּגֶד מַקְסִים, לְפִי מִדָּתָהּ, לְפִי כַּסְפָּהּ, בִּמְחִיר מִבְצָע, סוֹף הָעוֹנָה - הַכֹּל כְּבָר סִדֵּר לָהּ אוֹתוֹ שָׂטָן - אוּלָם לֹא כָּל כָּךְ צָנוּעַ... 
אַתְּ צְרִיכָה לָדַעַת! כָּאן הִתְחַפֵּשׂ הַשּׂוֹנֵא הַגָּדוֹל בְּיוֹתֵר שֶׁלָּךְ לְאוֹהֵב וְנֶחְמָד, וּמִתְדַּמֶּה לָךְ כְּרוֹצֶה טוֹבָתֵךְ וּכְמַצְלִיחַ דַּרְכֵּךְ, וְכֻלּוֹ לָבוּשׁ אַכְזָרִיּוּת וּמָלֵא צִפִּיָּה שֶׁתִּפְּלִי בְּרִשְׁתוֹ וְתִקְנִי אֶת אוֹתוֹ בֶּגֶד. 
כַּמָּה רֶוַח הִרְוִיחַ בְּכָךְ - הַשּׂוֹנֵא הַגָּדוֹל הַזֶּה: לְהַכְשִׁיל אוֹתָךְ, שֶׁיִּכָּשְׁלוּ בָּךְ אֲחֵרִים. וּבְעוֹד שֶׁאַתְּ שׁוֹכֶבֶת עַל מִשְׁכָּבֵךְ וּשְׁנָתֵךְ עָרְבָה לָךְ - הֲלֹא הוֹלֵךְ הוּא וּמַשְׂטִין וּמִתְחַנֵּן שֶׁיִּנָּתֵן לוֹ רְשׁוּת לִכָּנֵס אֶל בֵּיתֵךְ לִנְגֹּף בָּךְ אוֹ בְּבָנַיִךְ, רַחֲמָנָא לִצְלַן. 
וְהַזְּהִירוּת מִמֶּנּוּ צְרִיכָה לִהְיוֹת גְּדוֹלָה, כִּי לֹא תָּמִיד הוּא מְפַתֶּה עַל בֶּגֶד פָּרוּץ, אֶלָּא לָרֹב מְפַתֶּה הוּא עַל בֶּגֶד "מְפֻשָּׁר", וְזֶהוּ הַשֶּׁקֶר הַגָּדוֹל בְּיוֹתֵר, כִּי הוּא בֶּאֱמֶת לְעוֹלָם אֵינוֹ חָפֵץ בִּפְשָׁרָה אֶלָּא בְּאָבְדָּן מָחְלָט. וּבֶגֶד מְפֻשָּׁר הוּא פָּרוּץ! אֵין דָּבָר כָּזֶה בֶּגֶד מְפֻשָּׁר - זֶהוּ רַק הַסְוָאַת הַיֵּצֶר. 
וִיסוֹד זֶה לִמְּדָנוּ רַבֵּנוּ "חוֹבוֹת הַלְּבָבוֹת" בְּשַׁעַר "עֲבוֹדַת הָאֱלֹקִים" בַּאֲרִיכוּת, וְשָׁם בֵּאֵר אֲשֶׁר אֵין לָנוּ יוֹתֵר מִשְּׁנֵי חֲלוּקוֹת: אוֹ עֲבֵרָה, אוֹ מִצְוָה. אֵין דָּבָר שְׁלִישִׁי הַנִּקְרָא "רְשׁוּת". מִצְוֹת הַתּוֹרָה הֵם כְּחוּט הַשַּׂעֲרָה, אוֹ שֶׁאַתָּה לְכָאן אוֹ שֶׁאַתָּה לְכָאן. אֵין בָּאֶמְצָע. וְהַטַּעַם כְּמוֹ שֶׁאָמַרְנוּ, כִּי הַיֵּצֶר לְעוֹלָם לֹא מִסְתַּפֵּק בְּ"אֶמְצָע", אֶלָּא רוֹצֶה אָבְדָּן מָחְלָט, וְלָכֵן אוֹ שֶׁאַתָּה מַאֲבִידוֹ לְגַמְרֵי, אוֹ שֶׁהוּא מַאֲבִידְךָ. וְאִם הִצְלִיחַ - שֶׁלֹּא אִבַּדְתּוֹ אַתָּה - תִּהְיֶה בָּטוּחַ שֶׁאַתָּה אָבוּד לְגַמְרֵי בְּיָדוֹ. 
מ - זכות המפיצה חמר הדברת הפריצות
לִפְנֵי שֶׁנְּבָאֵר זֹאת אֶת גֹּדֶל הַזְּכוּת, צָרִיךְ שֶׁנָּבִין שֶׁגַּם זוֹ חוֹבָתֵנוּ כְּנֶאֱמָנִים לַה' וְתוֹרָתוֹ, לִהְיוֹת אָחֳרָאִים כְּכָל הָאֶפְשָׁר עַל הַכְּלָל, כִּי פָּשׁוּט שֶׁעֶבֶד הַנֶּאֱמָן לְמַלְכּוֹ אֵינוֹ מִסְתַּפֵּק בְּכָךְ שֶׁשֵּׁרוּתוֹ הָעַצְמִי מְתֻפְקָד כָּרָאוּי, וְלֹא אִכְפָּת לוֹ מִמֶּחְדַּל שְׁאָר עַבְדֵי הַמֶּלֶךְ, כִּי אוֹהֵב נֶאֱמָן חָרֵד וְכוֹאֵב עַל כְּבוֹד מַלְכּוֹ, וּמִשְׁתַּדֵּל בְּכָל יְכָלְתּוֹ לִדְאֹג שֶׁשְּׁאָר עַבְדֵי הַמֶּלֶךְ גַּם הֵם יְמַלְּאוּ רְצוֹן מַלְכָּם, וְאַף שֶׁבָּזֶה לֹא תְהֵא נִכֶּרֶת יִחוּדִיּוּתוֹ - אַהֲבַת מַלְכּוֹ גְּדוֹלָה אֶצְלוֹ מֵאַהֲבַת עַצְמוֹ. 
וּכְדִבְרֵי משֶׁה עַל יְהוֹשֻׁעַ מְשָׁרְתוֹ לְאַחַר שֶׁהַנַּעַר רָץ וַיֹּאמַר: "אֶלְדָּד וּמֵידָד מִתְנַבְּאִים בַּמַּחֲנֶה" וְכוּ', וְאָמַר משֶׁה: "וּמִי יִתֵּן כָּל עַם ה' נְבִיאִים כִּי יִתֵּן אֶת רוּחוֹ עֲלֵיהֶם" (במדבר יא). 
אֶלָּא שֶׁמִּלְּבַד חוֹבָתֵנוּ הַמְבֹאֶרֶת לְעֵיל, נְבָאֵר חַסְדֵי ה' הַמַּחְשִׁיב לָנוּ כִּזְכוּת רַבָּה אֶת הִשְׁתַּדְּלוּתֵנוּ עֲבוּרוֹ, וַאֲפִלּוּ עַל כָּל פְּרָט קָטָן, וְכָל שֶׁכֵּן וְכָל שֶׁכֵּן עַל פְּרָט גָּדוֹל כָּל כָּךְ אֲשֶׁר יְסוֹדוֹ וּבִנְיָנוֹ שֶׁל עַם יִשְׂרָאֵל כֻּלּוֹ תָּלוּי בּוֹ, הוּא שְׁמִירַת הַקְּדֻשָּׁה בְּתוֹךְ מַחֲנֵנוּ, וּלְקַיֵּם "וְהָיָה מַחֲנֶיךָ קָדוֹשׁ". 
הַחְזָרַת יְהוּדִי בִּתְשׁוּבָה, פָּשׁוּט שֶׁאֵין לְמַעְלָה מִמֶּנָּה וְאֵין כְּעֶרְכָּהּ, וּלְגָדְלָהּ אֵין חֵקֶר, כַּמּוּבָא בַּזֹּהַר הַקָּדוֹשׁ שְׂכָרוֹ שֶׁל מְזַכֵּה הָרַבִּים, אֲשֶׁר ב' מַלְאָכִים מַעֲלִים דִּיוֹקְנוֹ שֶׁל אוֹתוֹ הַמַּחֲזִיר בִּתְשׁוּבָה לִפְנֵי הַשֵּׁם יִתְבָּרַךְ, וְהַקָּדוֹשׁ־בָּרוּךְ־הוּא מְבָרְכוֹ וּמְצַוֶּה לְשָׁמְרוֹ וּלְזַכּוֹתוֹ בְּכָל שַׁעֲרֵי הַגַּן עֵדֶן. 
וְעוֹד בַּזֹּהַר הַקָּדוֹשׁ מוּבָא, כִּי אִלּוּ הָיוּ בְּנֵי אָדָם יוֹדְעִים מַעֲלַת הַמְזַכֶּה אֶת הָרְשָׁעִים, הָיוּ רָצִים אַחֲרֵיהֶם כְּמִי שֶׁרָץ אַחַר הַחַיִּים. וְאִם הַמְקַיֵּם נֶפֶשׁ מִיִּשְׂרָאֵל מִמִּיתָה גַּשְׁמִית כְּאִלּוּ קִיֵּם עוֹלָם מָלֵא - עַל אַחַת כַּמָּה וְכַמָּה הַמְקַיֵּם נֶפֶשׁ מִיִּשְׂרָאֵל מִמִּיתָה רוּחָנִית לְחַיִּים רוּחָנִיִּים שֶׁשְּׂכָרוֹ לְאֵין קֵץ. 
וְהַטַּעַם הוּא - דִּכְמוֹ שֶׁהַמְקַיֵּם נֶפֶשׁ מִיִּשְׂרָאֵל, לֹא דַּי שֶׁקִּיֵּם נֶפֶשׁ אַחַת, אֶלָּא שֶׁבִּזְכוּת הַצָּלָתוֹ אֶת אוֹתוֹ נֶפֶשׁ גָּרַם שֶׁיִּתְרַבּוּ בְּיִשְׂרָאֵל מֵאוֹת וַאֲלָפִים שֶׁיֵּצְאוּ מִזַּרְעוֹ וְזֶרַע זַרְעוֹ שֶׁל אוֹתוֹ יְהוּדִי שֶׁהִצִּילוֹ - כְּמוֹ כֵן הַמְקַיֵּם נֶפֶשׁ אַחַת מִיִּשְׂרָאֵל מִמִּיתָה רוּחָנִית לִתְחִיָּה רוּחָנִית וּקְדֻשָּׁה, גּוֹרֵם שֶׁאוֹתוֹ יְהוּדִי יָקִים בַּיִת נֶאֱמָן לַה', וְדוֹרוֹת יְשָׁרִים מְבֹרָכִים לַעֲבוֹדָתוֹ יִתְבָּרַךְ. 
אִם הַמְדֻבָּר בְּכָל נֶפֶשׁ מִיִּשְׂרָאֵל הַחוֹטֵאת, כַּמָּה מַעֲלָתוֹ וּזְכוּתוֹ שֶׁל הַמַּחֲזִירוֹ לְמוּטָב, אִם כֵּן, כַּמָּה מַעֲלוֹת טוֹבוֹת כָּהֵנָּה וְכָהֵנָּה לַמַּחֲזִיר וּמַצִּיל "מַחֲטִיאֵי הָרַבִּים" בִּתְשׁוּבָה, שֶׁבְּכָךְ מַצִּיל לֹא רַק נֶפֶשׁ אַחַת, אֶלָּא נְפָשׁוֹת רַבּוֹת לְאֵין קֵץ, וְזֶה נַעֲשָׂה בְּהַחְזָרַת יְהוּדִי אֶחָד, כִּי בִּהְיוֹתוֹ מַחֲטִיא הָרַבִּים - רַבִּים חוֹטְאִים עַל יָדוֹ, וּבְהַחְזָרָתוֹ - יֵשׁ כָּאן מְנִיעַת קִלְקוּל רַב מִיִּשְׂרָאֵל. 
אִשָּׁה הַיּוֹצֵאת בְּלֹא צְנִיעוּת הַלְּבוּשׁ בָּרְחוֹב, דִּינָהּ כְּמַחֲטִיאַת הָרַבִּים. אִם זָכִית לְהַשְׁפִּיעַ עָלֶיהָ וּלְעוֹרְרָהּ עַל הַלְּבוּשׁ הַצָּנוּעַ - זָכִית לְהַצִּיל בְּנֶפֶשׁ זוֹ נְפָשׁוֹת רַבּוֹת מִיִּשְׂרָאֵל. 
וּלְאַחַר אֲרִיכוּת יָמִים וְשָׁנִים, כְּשֶׁתַּעֲלִי לְבֵית דִּין שֶׁל מַעְלָה, יַרְאוּ לָךְ יְהוּדִים רַבִּים שֶׁאַתְּ גָּרַמְתְּ לָהֶם לְהִתְקַדֵּם בִּקְדֻשָּׁה וּבְיִרְאַת שָׁמַיִם וּבַתּוֹרָה לִשְׁמָהּ, וְיֹאמְרוּ לָךְ: אַשְׁרַיִךְ, כִּי בְּכָל אֵלֶּה יֵשׁ לָךְ זְכוּת. וְאָז תַּעֲנִי וְתֹאמְרִי: רִבּוֹנוֹ שֶׁל עוֹלָם, בֵּית דִּינְךָ צֶדֶק, מֵעוֹלָם לֹא הֶחֱזַרְתִּי בִּתְשׁוּבָה, וְרַק אֵי פַעַם הֶחֱזַרְתִּי בִּתְשׁוּבָה אִשָּׁה אַחַת בִּלְבַד. 
וְאָז יֹאמְרוּ לָךְ בַּשָּׁמַיִם: דְּעִי, שֶׁמִּלְּבַד זְכוּתֵךְ בְּהַחְזָרָתָהּ בִּתְשׁוּבָה שֶׁל אוֹתָהּ שֶׁהֶחֱטִיאָה אֶת הָרַבִּים, עוֹד נוֹסְפוּ לָךְ זְכֻיּוֹתֵיהֶם שֶׁל אוֹתָם אֲנָשִׁים, הֱיוֹת כִּי בְּעִקְּבוֹת אִשָּׁה זוֹ שֶׁחָזְרָה בָּהּ מִפִּרְצָתָהּ, נֶעֶלְמוּ מֵהָעוֹלָם כֹּחוֹת טֻמְאָה גְּדוֹלִים וְנִשְׁבְּרָה כֹּחַ הַסִּטְרָא אָחֳרָא, וְכָךְ יָכְלוּ לְהִתְעַלּוֹת הַרְבֵּה אֲנָשִׁים בַּתּוֹרָה וּבַקְּדֻשָּׁה, וּזְכוּת לָךְ בָּזֶה, וְאַשְׁרַיִךְ שֶׁזָּכִית לָזֶה, וַהֲרֵי מְקוֹמֵךְ בִּמְחִצַּת הָאִמָּהוֹת הַקְּדוֹשׁוֹת. 
מא - מי הוא הקובע האמתי לשלום הארץ ומניעת הפגועים?
בָּרוּךְ ה', קָמָה מֶמְשָׁלָה חֲדָשָׁה, אוּלַי כְּבָר יָבֹא הַשָּׁלוֹם הָאֲמִתִּי. בָּרוּךְ ה', אֶת חֶבְרוֹן כְּבָר לֹא יַחֲזִירוּ, אֶת יְרוּשָׁלַיִם בֶּטַח שֶׁלֹּא יַחֲזִירוּ, יָד קָשָׁה תַּנְהִיג אֶת הַמְּחַבְּלִים, יִהְיֶה טוֹב... לֹא יִהְיוּ יוֹתֵר פִּגּוּעִים, נְלַמֵּד אֶת הָעַרְבִים לֶקַח... 
לְצַעֲרֵנוּ, רַבִּים הֵם הַמִּסְתּוֹבְבִים בְּמַחֲשָׁבוֹת מֻטְעוֹת כָּאֵלּוּ וּכְדוֹמֵיהֶם. 
לְהַקָּדוֹשׁ-בָּרוּךְ-הוּא לֹא מַכְתִּיב רֹאשׁ מֶמְשָׁלָה חָדָשׁ. לְהַקָּדוֹשׁ-בָּרוּךְ-הוּא לֹא מַכְתִּיב הֲקָמַת מֶמְשָׁלָה חֲדָשָׁה. לְהַקָּדוֹשׁ־בָּרוּךְ־ הוּא לֹא מַכְתִּיב רֹב חֲבֵרִים בַּכְּנֶסֶת... וְגַם לֹא אֲמֶרִיקָה, וְגַם לֹא אַרְצוֹת עֲרָב גַּם אִם יֵאָסְפוּ כֻּלָּם יַחַד - - - 
וּמִי הוּא בֶּאֱמֶת הַמַּכְתִּיב הָאֲמִתִּי ? ? ? 
אִשָּׁה נִכְבָּדָה, אַתְּ בִּלְבוּשֵׁךְ וְהַנְהָגָתֵךְ הַצְּנוּעָה! 
בִּלְבוּשׁ צָנוּעַ גּוֹרְמִים לְהַשְׁרוֹת אֶת הַשְּׁכִינָה בְּיִשְׂרָאֵל, וּכְשֶׁיֵּשׁ שְׁכִינָה בְּיִשְׂרָאֵל - יֵשׁ שְׁמִירָה. 
אִם שָׁמַעְנוּ: נִתְפַּס, בָּרוּךְ ה', מְחַבֵּל טָעוּן 5 ק"ג חֹמֶר נֶפֶץ; 
אִם שָׁמַעְנוּ: מְחַבֵּל הִתְפּוֹצֵץ עִם הַמִּטְעָן שֶׁעָלָיו; 
וְעוֹד כָּאֵלּוּ וְכָאֵלּוּ נִסִּים שֶׁאָנוּ יוֹדְעִים וְשֶׁאֵין אָנוּ יוֹדְעִים - 
זֶהוּ בִּזְכוּת אֵיזוֹ אִשָּׁה אֵי שָׁם שֶׁהֶחְלִיטָה לְשַׁנּוֹת לְבוּשָׁהּ לִלְבוּשׁ צָנוּעַ, וְזֶהוּ הַמַּכְתִּיב הָאֲמִתִּי לְהַקָּדוֹשׁ-בָּרוּךְ-הוּא בְּמִגּוּר וּבְהַכְנָעַת הָאוֹיֵב. 
אִם אָנוּ עוֹשִׂים כְּחֻקּוֹת הַגּוֹיִם וּמְחַקִּים אֶת לְבוּשָׁם הַלֹּא צָנוּעַ, הִזְהִירָה אוֹתָנוּ הַתּוֹרָה (ויקרא יח, כח): "וְלֹא תָקִיא הָאָרֶץ אֶתְכֶם כַּאֲשֶׁר קָאָה אֶת הַגּוֹי אֲשֶׁר בְּקִרְבְּכֶם". מַהוּ הַהֶבְדֵּל אִם הָאָרֶץ מְקִיאָה אֶת יוֹשְׁבֶיהָ, אוֹ בְּלֵית בְּרֵרָה יוֹשְׁבֶיהָ מְקִיאִים אוֹתָהּ, וְנִמְסֶרֶת הָאָרֶץ לְאוֹיְבֵינוּ שְׁכֵנֵינוּ. 
אֶלָּא, אִם אָמְנָם חֶסֶד ה' עָלֵינוּ שֶׁאֵין הָאָרֶץ מְקִיאָה אוֹתָנוּ בְּעַל כָּרְחֵנוּ לְחוּצָה לָהּ [מִלְּבַד אֵלּוּ הַיּוֹצְאִים מֵרְצוֹנָם], אֲבָל אָנוּ נֶעֱנָשִׁים שֶׁאָנוּ מְקִיאִים אֶת הָאָרֶץ לְאוֹיְבֵינוּ בְּעַל כָּרְחֵנוּ. 
וּמִי הַגּוֹרֵם לְכָךְ - הַ"חֲמָאס"? אֲמֶרִיקָה? אַרְצוֹת עֲרָב? - לֹא! 
הֲלִיכָתֵנוּ בְּחֻקּוֹת הַגּוֹיִם הִיא הַגּוֹרֵם לְכָךְ! 
הַקָּדוֹשׁ-בָּרוּךְ-הוּא הַמַּחְלִיט וְהַקּוֹבֵעַ הָאֲמִתִּי, וְכֻלָּם אֶפֶס כְּנֶגְדּוֹ, רַק לָנוּ נִרְאֶה שֶׁזֶּה מַחְלִיט אוֹ זֶה מַחְלִיט. 
וְהַקָּדוֹשׁ-בָּרוּךְ-הוּא, שֶׁהוּא הַמַּחְלִיט הָאֲמִתִּי, לְפִי מַה הוּא קוֹבֵעַ הַחְלָטָתוֹ? לְפִי רֹב הַקְּדֻשָּׁה שֶׁבְּיִשְׂרָאֵל, שֶׁהוּא תְּנַאי הֶכְרֵחִי לְקִיּוּם הָאָרֶץ עִם יוֹשְׁבֶיהָ. 
מב - שמחה אמתית ונצחית לעמת שמחה מדמה וזמנית
מִי לֹא זְקוּקָה לְעִדּוּד? מִי לֹא זְקוּקָה לְשִׂמְחָה אֲמִתִּית? אֵיזוֹ עֲקֶרֶת בַּיִת אֵינָהּ זְקוּקָה לְמַשַּׁב רוּחַ מְשַׂמֵּחַ מִדֵּי פַעַם, אַחַר כָּל טִרְחָתָהּ וִיגִיעָתָהּ בְּעָמָל רַב בְּגִדּוּל הַיְלָדִים, בְּהַנְהָלַת צָרְכֵי הַבַּיִת, עֲבוֹדָה הַחוֹזֶרֶת עַל עַצְמָה לְלֹא גִּוּוּן... 
יוֹם הוֹלֵךְ וְיוֹם בָּא. גַּלְגַּל חוֹזֵר. 
זֹאת עוֹד אִם הַכֹּל כְּתִקּוּנוֹ. וּמַה יִּהְיֶה אִם, חַס וְחָלִילָה, אֶחָד מִבְּנֵי הַבַּיִת חוֹלֶה, אוֹ הַפַּרְנָסָה בְּדֹחַק - הֲרֵי שֶׁזּוֹ תּוֹסֶפֶת הַמַּכְבִּידָה עַל הַמִּטְעָן הַכָּבֵד בֵּין כֹּה. אִם כֵּן, צָרִיךְ לְחַפֵּשׂ עֵצָה בַּמֶּה לְשַׂמֵּחַ אֶת עַצְמֵנוּ, לְהִתְעוֹדֵד, לְהַחֲלִיף כֹּחוֹת, לְהַרְגִּישׁ סִפּוּק, חֶדְוַת חַיִּים. 
אוֹמְרִים לָנוּ חֲזַ"ל: "אֵין הַשְּׁכִינָה שׁוֹרָה אֶלָּא מִתּוֹךְ שִׂמְחָה". 
וְכֵן מָצִינוּ אֵצֶל שָׁאוּל שֶׁהָיָה בּוֹ רוּחַ רָעָה, וְנִסְתַּלְּקָה מִמֶּנּוּ שְׁכִינָה, וְהָעֵצָה הָיְתָה, לְהָבִיא לוֹ מְנַגֵּן שֶׁיְּנַגֵּן לְפָנָיו, וְאָז "וַתְּהִי עָלָיו רוּחַ ה'". 
וְכֵן מָצִינוּ אֵצֶל יַעֲקֹב אָבִינוּ ע"ה, שֶׁכָּל זְמַן שֶׁהָיָה שָׁרוּי בְּצַעְרוֹ שֶׁל יוֹסֵף, לֹא שָׁרְתָה עָלָיו שְׁכִינָה, וּכְשֶׁרָאָהוּ, נֶאֱמַר "וַתְּחִי רוּחַ יַעֲקֹב". 
הֲרֵי שֶׁהַשִּׂמְחָה מְבִיאָה לְהַשְׁרָאַת הַשְּׁכִינָה, וּכְשֶׁהָאָדָם זַכַּאי וְרָאוּי לְהַשְׁרָאַת הַשְּׁכִינָה, זַכַּאי וְרָאוּי גַּם שֶׁתִּשְׁרֶה בּוֹ הַשִּׂמְחָה וְהַחֶדְוָה. וּכְבָר הִסְבַּרְנוּ לְמַעְלָה שֶׁאֵין לְךָ דָּבָר שֶׁמַּבְרִיחַ אֶת הַשְּׁכִינָה אוֹ מַשְׁרֶה אוֹתָהּ כְּמוֹ הַקְּדֻשָּׁה. 
אִשָּׁה הַזְּהִירָה בְּעִנְיְנֵי צְנִיעוּת וּקְדֻשָּׁה רְאוּיָה לְהַשְׁרָאַת שְׁכִינָה, וְכֵיוָן שֶׁרְאוּיָה לְהַשְׁרָאַת שְׁכִינָה, מְחֻיֶּבֶת אֶצְלָהּ הַשִּׂמְחָה, כִּי מִבְּלִי שִׂמְחָה לֹא שׁוֹרָה שְׁכִינָה, לָכֵן מְזַכִּים אוֹתָהּ בְּשִׂמְחָה וְחֶדְוָה, כְּדֵי שֶׁתּוּכַל לִשְׁרוֹת בְּתוֹכָהּ הַשְּׁכִינָה הָרְאוּיָה לָהּ. 
מוּבָא בַּזֹּהַר הַקָּדוֹשׁ: ב' שְׂמָחוֹת הֵן - שִׂמְחָה שֶׁל קְדֻשָּׁה וְשִׂמְחָה שֶׁל סִטְרָא אָחֳרָא. שִׂמְחָה שֶׁל קְדֻשָּׁה הִיא שִׂמְחָה שֶׁל מִצְוָה - לִמּוּד תּוֹרָה, קִיּוּם מִצְוֹת, אֵלּוּ דְּבָרִים הַמַּשְׁרִים עַל הַמְקַיְּמָם שִׂמְחָה שֶׁל קְדֻשָּׁה. שִׂמְחָה שֶׁל סִטְרָא אָחֳרָא - זוֹהִי שִׂמְחָה שֶׁל תַּעֲרֹבוֹת אֲנָשִׁים וְנָשִׁים, הוֹלְלוּת וְלֵיצָנוּת. 
וּמֵאַחַר וְזוֹ שִׂמְחָה שֶׁל סִטְרָא אָחֳרָא - אֵין לָהּ קִיּוּם, וְנֶהְפֶּכֶת לְתוּגָה, מֵעֹנֶג - לְנֶגַע. 
פְּעָמִים רַבּוֹת אִשָּׁה בִּשְׁעַת לַחַץ קָשֶׁה לָהּ, דָּרוּשׁ לָהּ מַשֶּׁהוּ לְשַׂמְּחָהּ, חוֹשֶׁבֶת לָהּ אוֹתָהּ אִשָּׁה עַל רְכִישַׁת בֶּגֶד חָדָשׁ אוֹ פֵּאָה מוֹדֶרְנִית חֲדָשָׁה - אַף שֶׁאֵינָהּ כְּשֵׁרָה לַהֲלָכָה, וּמַאֲמִינָה שֶׁזֶּה יָבִיא לָהּ אֶת הַחֶדְוָה, הַחְלָפַת כֹּחוֹת וְהִתְחַדְּשׁוּת. 
וְזוֹהִי טָעוּת! אוֹמֵר הַזֹּהַר הַקָּדוֹשׁ, שֶׁזּוֹהִי שִׂמְחָה דֶּרֶךְ צִנּוֹרוֹת הַסִּטְרָא אָחֳרָא וְהִיא לֹא תִצְלַח, שִׂמְחָה בָּרַת קַיָּמָא זוֹהִי שִׂמְחָה שֶׁבָּאָה דֶּרֶךְ צִנּוֹרוֹת הַקְּדֻשָּׁה, כֵּיוָן שֶׁעִם שִׂמְחָה זוֹ יֵשׁ שְׁכִינָה הַשּׁוֹרָה מִתּוֹךְ שִׂמְחָה שֶׁל קְדֻשָּׁה. הַשְּׁכִינָה אֵינָהּ נִמְצֵאִת בְּשִׂמְחָה שֶׁאֵינֶנָּה שֶׁל קְדֻשָּׁה, וּבְמֵילָא אֵין קִיּוּם לְשִׂמְחָה זוֹ, וְנֶהְפֶּכֶת לְתוּגָה. 
לָכֵן, אִם בֶּאֱמֶת רוֹצָה אַתְּ אֶת הַשִּׂמְחָה הָאֲמִתִּית לָךְ, לִבְנֵי בֵיתֵךְ, אֶת חֶדְוַת הַחַיִּים וְסִפּוּק מֵעֲבוֹדָתֵךְ הַקְּדוֹשָׁה בַּהֲקָמַת בַּיִת נֶאֱמָן בְּיִשְׂרָאֵל - הָבִיאִי אֶת הַשְּׁכִינָה - הַבָּאָה מִתּוֹךְ קְדֻשָּׁה וּצְנִיעוּת - לְבֵיתֵךְ, וַאֲזַי הַשִּׂמְחָה הָאֲמִתִּית תִּשְׁרֶה בְּתוֹכֵךְ. 
אִם כֵּן, הַמַּהֲלָךְ הוּא כָּךְ: הַקְּדֻשָּׁה מְבִיאָה אֶת הַשִּׂמְחָה, וְהַשִּׂמְחָה מְבִיאָה אֶת הַשְּׁכִינָה. 
וּבָזֶה תָּבִינִי מַה נִּשְׁתַּנּוּ דּוֹרוֹת הָאַחֲרוֹנִים מִדּוֹרוֹת הָרִאשׁוֹנִים. דּוֹרוֹת הָרִאשׁוֹנִים הָיוּ חַסְרֵי אֶמְצָעִים, מוֹדָה, לוּקְסוּס, נוֹחִיּוּת, וּבְכָל זֹאת שִׂמְחָתָם הָיְתָה לְאֵין קֵץ, מְלֵאֵי שִׂמְחָה וְחֶדְוָה לְלֹא תְּלוּנוֹת. וְאִלּוּ דּוֹרֵנוּ, דּוֹר הַנּוֹחִיּוּת וְהַפִּנּוּק, אֵינוֹ מְרֻצֶּה. 
מִלְּבַד הֶסְבֵּרִים אֲחֵרִים שֶׁיֵּשׁ לָזֶה, אֶפְשָׁר לָנוּ לוֹמַר הֶסְבֵּר נוֹסָף לְכָךְ: בִּימֵי אִמּוֹתֵינוּ לֹא הָיְתָה פִּרְצָה בְּגִדְרֵי הַצְּנִיעוּת, כִּסּוּי הָרֹאשׁ וְהַגּוּף הָיָה הַכֹּל כָּרָאוּי, לְלֹא פִקְפּוּקִים, וְלָכֵן הָיְתָה בָּהֶם קְדֻשָּׁה, וְהַקְּדֻשָּׁה הֵבִיאָה לְשִׂמְחָה, וְהַשִּׂמְחָה לְהַשְׁרָאַת הַשְּׁכִינָה. 
דּוֹרוֹת הָאַחֲרוֹנִים פָּרְצוּ גִּדְרֵי הַקְּדֻשָּׁה מְאֹד וְהִתְחִילוּ לְבַקֵּשׁ שִׂמְחָתָם וְהִתְפָּרְקוּתָם שֶׁלֹּא בְּדֶרֶךְ קְדוֹשָׁה, וְלֹא עָלְתָה בְּיָדָם, כִּי הֲרֵי שִׂמְחָה שֶׁאֵינָהּ שְׁאוּבָה מִמָּקוֹר קָדוֹשׁ, אֵין לָהּ קִיּוּם. 
מג - מעשה נורא מאמא ובתה שלא שמרו צניעות וטהרה
וְנַעְתִּיק כָּאן מַעֲשֶׂה נוֹרָא הַמּוּבָא בְּסֵפֶר "טָהֳרַת הַקֹּדֶשׁ" מֵעֹנֶשׁ אִמָּא וּבַת שֶׁלֹּא שָׁמְרוּ צְנִיעוּת וְטָהֳרָה כָּרָאוּי, כְּפִי שֶׁהֶעְתַּקְתִּי בְּסִפְרִי "נֶצַח יִשְׂרָאֵל". 
דַּע כִּי יֵשׁ סוּגֵי עֲווֹנוֹת שֶׁעָנְשָׁם שֶׁיִּתְלַבֵּשׁ נֶפֶשׁ הַנִּפְטָר בְּגוּף וְתֵעָנֵשׁ נַפְשׁוֹ בִּלְבוּשׁ גּוּפוֹ, וּלְכָךְ, לְאַחַר שֶׁנִּפְטַר אוֹתוֹ חוֹטֵא, מְבִיאִים אֶת נַפְשׁוֹ בְּגוּף וְסוֹבֵל עֳנָשִׁים מְשֻׁנִּים. וְהַגּוּף הַהוּא אֵינוֹ גּוּף כְּמוֹ שֶׁל אֲנָשִׁים הַחַיִּים בָּעוֹלָם הַזֶּה, אֶלָּא גּוּף מֻשְׁאָל כְּדֵי לְהִפָּרַע מִמֶּנּוּ. וְיוּבְנוּ הַדְּבָרִים עַל פִּי מַעֲשֶׂה נוֹרָא שֶׁמֵּבִיא הָרַב "שׁוֹמֵר אֱמוּנִים", וְכֹה דְּבָרָיו (הסיפור מועתק כלשון הרב שו"א): וַאֲסַפֵּר מַעֲשֶׂה נוֹרָא שֶׁסִּפֵּר לִי אִישׁ נֶאֱמָן וְלֹא נֶחֱשָׁד לְשַׁקֵּר, אֲשֶׁר הָיָה אֵצֶל אָבִיו אוֹ אוּלַי אֵצֶל דּוֹדוֹ שֶׁהָיָה דָּר בְּאֵיזֶה יִשּׁוּב וּבָא מִן הַדֶּרֶךְ בְּחֶבְרַת אֵיזֶה אֲנָשִׁים מִמִּסְחָרָם וְדַרְכָּם, וְנָסְעוּ בַּעֲגָלָה עִם סוּסִים, וְעָבְרוּ דֶּרֶךְ הַשָּׂדֶה, וּפִתְאוֹם שָׁמְעוּ יְלָלָה וְקוֹל מַר צוֹרֵחַ בְּקוֹל גָּדוֹל: "יְהוּדִים, יְהוּדִים, בּוֹאוּ וְרַחֲמוּ וְהוֹשִׁיעוּ לָנוּ!" וְנָשְׂאוּ עֵינֵיהֶם וְרָאוּ בַּיִת אֶחָד עוֹמֵד בַּשָּׂדֶה וּמִשָּׁם יוֹצֵא הַקּוֹל, וְקָפְצוּ כֻּלָּם מֵהָעֲגָלָה, כִּי חָשְׁבוּ אוּלַי בָּא אֲלֵיהֶם אֵיזֶה גַּזְלָן וְרָצוּ לְהוֹשִׁיעַ. 
אֲבָל כְּשֶׁנִּכְנְסוּ לַבַּיִת, הֵמָּה רָאוּ וְתָמָהוּ, כִּי רָאוּ שָׁם אִשָּׁה זְקֵנָה אַחַת, וְעַל הַסַּפְסָל שׁוֹכֶבֶת אִשָּׁה צְעִירָה, וְשָׁם אֵשׁ גָּדוֹל מְאֹד בּוֹעֵר בָּאָרֶץ, וְעַל הָאֵשׁ יוּרָה גְּדוֹלָה, וּבְתוֹךְ הַיּוּרָה הַרְבֵּה בְּגָדִים, וְהָיָה מַרְתִּיחַ מְאֹד מִגֹּדֶל הָאֵשׁ, עַד שֶׁהָרְתִיחָה עָלָה לְמַעְלָה. וְלֹא דִבְּרָה זוֹ הָאִשָּׁה כְּלוּם עִמָּהֶם, רַק תָּחֲבָה יָדֶיהָ לְתוֹךְ הַיּוּרָה הָרוֹתֵחַ וְלָקְחָה הַבְּגָדִים שֶׁבִּשְּׁלוּ וְהִרְתִּיחוּ שָׁמָּה מִתּוֹךְ הָרְתִיחָה, וְנָתְנָה אוֹתָם עַל הָאִשָּׁה הַצְּעִירָה עַד שֶׁשָּׂרְפָה בְּשָׂרָהּ, וְהִיא הָיְתָה צוֹעֶקֶת בְּקוֹלוֹת גְּדוֹלוֹת. כָּכָה עָשְׂתָה כַּסֵּדֶר כִּמְעַט בְּכָל רֶגַע, וְהֵבִינוּ שֶׁאֵין זֶה עִנְיָן אֱנוֹשִׁי, וְרַק מֵהַנְּשָׁמוֹת הַנִּדָּחוֹת מֵעוֹלַם הַתֹּהוּ שֶׁזֶּה עָנְשָׁם, רַחֲמָנָא לִצְלַן. וְנָפַל פַּחַד גָּדוֹל וְנוֹרָא עֲלֵיהֶם, וְנִשְׁמְטוּ אֶחָד לְאֶחָד לַחוּץ. 
וּכְשֶׁרָאֲתָה הָאִשָּׁה הַזְּקֵנָה שֶׁהוֹלְכִים לַחוּץ, יָצְאָה אַחֲרֵיהֶם וְהִתְחִילָה עוֹד הַפַּעַם לִצְעֹק בְּקוֹלוֹת: "רַחֲמוּ, הוֹשִׁיעוּ לָנוּ!" וּמִכֹּחַ הַפַּחַד שֶׁנָּפַל עֲלֵיהֶם, שָׁכְחוּ שֶׁיֵּשׁ לָהֶם סוּסִים וַעֲגָלָה, וּבָרְחוּ וְרָצוּ עַד הַכְּפָר בְּאֵימָה גְּדוֹלָה, וְנָפְלוּ שָׁם לָאָרֶץ וְשָׁכְבוּ חַלָּשִׁים כַּמָּה שָׁבוּעוֹת, רַחֲמָנָא לִצְלַן. וְאַחַר כָּךְ נִזְכְּרוּ שֶׁאֵין שָׁם בְּזֶה הַשָּׂדֶה וְלֹא הָיָה מֵעוֹלָם שׁוּם בַּיִת עוֹמֵד שָׁם. 
וְכַנִּרְאֶה שֶׁהַצְּעִירָה הָיְתָה בִּתָּהּ שֶׁל הַזְּקֵנָה, שֶׁלֹּא גִדְּלָה אוֹתָהּ עַל דַּרְכֵי הַצְּנִיעוּת, וְזֶה הָיָה עָנְשָׁם שֶׁאִמָּהּ בְּעַצְמָהּ שָׂרְפָה אוֹתָהּ. וְכָכָה יְהֵא בְּתֹקֶף עֹז בְּיֶתֶר שְׂאֵת לְאֵלּוּ הַנָּשִׁים הַשְּׁחוּצוֹת וְלִמְגַדְּלֵי בְנֵיהֶם בַּחֲצִיפוּת, וְשׂוֹרְפוֹת נִשְׁמוֹת בְּנֵיהֶם וּבְנוֹתֵיהֶם בַּחֶמְלָה שֶׁחוֹמְלוֹת עֲלֵיהֶם. אֲבָל שָׁם לְאַחַר הַפְּטִירָה יִתְהַפְּכוּ לְאַכְזָרִים גְּדוֹלִים עֲלֵיהֶם, וְהָאָבוֹת וְהָאִמָּהוֹת בְּעַצְמָם יָדוּנוּ בְּנֵיהֶם בְּכָל מִינֵי אַכְזָרִיּוּת שֶׁבָּעוֹלָם. וּמִצְוָה גְּדוֹלָה לְכָל אֶחָד לִקְרֹא זֹאת וּלְפָרֵשׁ וּלְסַפֵּר זֹאת לִנְשֵׁי זְמַנֵּנוּ, לְמַעַן יַכִּירוּ וְיֵדְעוּ שֶׁיֵּשׁ בּוֹרֵא עוֹלָם וְאֵינוֹ מְוַתֵּר כְּלוּם וּכְלוּם. עַד כָּאן. 
מד - "חבי כמעט רגע..." (ישעיה כו, כ)
יָדוּעַ מִצַּדִּיקִים קַדְמוֹנִיִּים, כִּי כָּל דּוֹר וְהַנִּסָּיוֹן שֶׁלּוֹ, בְּנוֹסָף לְכָל הַנִּסְיוֹנוֹת הַכְּלָלִיִּים שֶׁהַיֵּצֶר מְנַסֶּה לְהַכְשִׁיל כָּל יְהוּדִי בַּאֲשֶׁר הוּא, יֶשְׁנּוֹ גַּם נִסָּיוֹן הַמְיֹעָד לְדוֹר זֶה, כְּפִי שֶׁמְּעִידִים גְּדוֹלֵי יִשְׂרָאֵל שֶׁהָיוּ בַּדּוֹרוֹת הָאַחֲרוֹנִים, כִּי בִּשְׁנֵי נִסְיוֹנוֹת הִתְנַסָּה דּוֹרֵנוּ יֶתֶר עַל כָּל הַדּוֹרוֹת, וְהוּא עִנְיַן הָאֱמוּנָה וְהַפְּרִיצוּת. 
מוּבָא בְּסֵפֶר "אוֹצַר הַפּוֹסְקִים" בְּשֵׁם הָרַב מִבְּרֶנִיב זַצַ"ל, שֶׁסִּפֵּר מֵרַבּוֹ הַקָּדוֹשׁ, ר' אֱלִיעֶזֶר מִדְּזִּ'יקוֹב זצוק"ל, כִּי פַּעַם הָיוּ הוּא וְאָבִיו, הָרַבִּי מֵרוֹפְּשִׁיץ זַצַ"ל, בְּלוּבְּלִין, לִשְׁבּוֹת יַחְדָּו עִם הַחוֹזֶה מִלּוּבְּלִין זי"ע. וּבְעֵת רַעֲוָא דְּרַעֲוִין בְּבֵית הַמִּדְרָשׁ בְּלוּבְּלִין, הַקָּהָל עָצַר נְשִׁימָה לְנֹכַח פָּנָיו הַלּוֹהֲטוֹת שֶׁל הַחוֹזֶה; עֵינָיו עֲצוּמוֹת, וַאֲנָחָה פּוֹרֶצֶת מִגְּרוֹנוֹ הַקָּדוֹשׁ. לָחַשׁ הַרַבִּי מִרוֹפְּשִׁיץ לִבְנוֹ: אֱלִיעֶזֶרְ'ל, יַקִּירִי! הַטֵּה אֹזֶן וּשְׁמַע הֵיטֵב כָּל מִלָּה וְהֶגֶה שֶׁיּוֹצִיא הַחוֹזֶה מִפִּיו, וְהִשְׁתַּדֵּל לֹא לְאַבֵּד אַף מִלָּה וְהֶגֶה שֶׁיּוֹצִיא הַחוֹזֶה. וְכַעֲבוֹר דַּקּוֹת אַחֲדוֹת פָּתַח הַ"חוֹזֶה" וְאָמַר: פַּעַם הָיָה לָרַבִּי הַקָּדוֹשׁ הַבַּעַל-שֵׁם-טוֹב זיע"א עֲלִיַּת נְשָׁמָה, כֻּלָּנוּ יָשַׁבְנוּ מִסְּבִיבוֹ, עוֹקְבִים בִּדְרִיכוּת אַחֲרֵי נְשִׁימָתוֹ, וּפָנָיו הָפְכוּ מִלַּהֲבַת אֵשׁ לְחִוָּרוֹן עַז. כְּשֶׁהִתְעוֹרֵר רַבֵּנוּ, פָּנָה אֵלֵינוּ, הַתַּלְמִידִים, וְסִפֵּר: עַכְשָׁו, כְּשֶׁהָיִיתִי לְמַעְלָה, רָאִיתִי אֶת הַמַּלְאָכִים נֶחְפָּזִים לַעֲבֹר לְמָקוֹם מְסֻיָּם וּבִידֵיהֶם כֵּלִים, וּבוֹנִים כָּאן סִיר גָּדוֹל וְרָחָב. הִשְׁתּוֹמַמְתִּי לְפֵשֶׁר הַדָּבָר. עָצַרְתִּי אֶת אַחַד הַמַּלְאָכִים וּשְׁאַלְתִּיו לְמַשְׁמָעוּת הַסִּיר. קֵרַב אוֹתִי הַמַּלְאָךְ, וְהֵרִים אֶת הַסִּיר, שֶׁאוּכַל גַּם אֲנִי לִרְאוֹת אֶת הַנַּעֲשָׂה בִּפְנִים, וּלְתַדְהֵמָתִי רָאִיתִי כִּי הוּא מָלֵא בְּיָדַיִם וְרַגְלַיִם שֶׁל בְּנֵי אָדָם. כְּשֶׁרָאָה הַמַּלְאָךְ אֶת תְּהִיָּתִי, פָּתַח וְאָמַר: דַּע לְךָ, כִּי לִפְנֵי בִּיאַת הַמָּשִׁיחַ יֵרְדוּ לָעוֹלָם נִשְׁמוֹתֵיהֶם שֶׁל אֲנָשִׁים - דּוֹר הַמַּבּוּל וְדוֹר הַהַפְלָגָה (דּוֹר הַמַּבּוּל, כַּיָּדוּעַ, נִכְשְׁלוּ בְּגִלּוּי עֲרָיוֹת, הַנָּשִׁים לֹא כִּסּוּ אֶת בְּשַׂר יְדֵיהֶם וְרַגְלֵיהֶם, הִתְקַשְּׁטוּ בְּצוּרָה מוֹשֶׁכֶת אֶת הָעַיִן וְלָבְשׁוּ בְּגָדִים רוֹעֲשִׁים וְכוּ', וּבְדוֹר הַהַפְלָגָה חָטְאוּ בְּמִינוּת וְאֶפִּיקוֹרְסוּת) וּבִשְׁבִילָם נִבְנָה הַדּוּד, בִּכְדֵי לְבַשֵּׁל בּוֹ אֶת יְדֵיהֶם וְרַגְלֵיהֶם, רַחֲמָנָא לִצְלַן. הַבַּעַל-שֵׁם-טוֹב חָזָה זֹאת בְּעֵינָיו הַקְּדוֹשׁוֹת, וְאָנוּ רוֹאִים זֹאת בְּחוּשׁ, שֶׁכָּעֵת מַתְחִילוֹת אוֹתָן נְשָׁמוֹת לָרֶדֶת לָעוֹלָם, בָּזֹאת סִיֵּם: שֶׁהַקָּדוֹשׁ- בָּרוּךְ-הוּא יְרַחֵם עָלֵינוּ וְעַל כָּל עַם יִשְׂרָאֵל, שֶׁנּוּכַל לַעֲמֹד בְּנִסְיוֹנוֹת קָשִׁים אֵלּוּ. וְכֵן מוּבָא בְּשֵׁם הָאֲרִיזַ"ל, שֶׁהַדּוֹרוֹת לִפְנֵי בִּיאַת הַמָּשִׁיחַ הֵם גִּלְגּוּלִים שֶׁל אַנְשֵׁי דּוֹר הַמַּבּוּל וְהַהַפְלָגָה. 
וְכֵן אוֹמְרִים בְּשֵׁם אַחַד הַ"גְּדוֹלִים" מִדּוֹר שֶׁעָבַר, שֶׁהַס"מ מַרְגִּישׁ כִּי קִצּוֹ קָרֵב, וְלָכֵן הוּא מְנַסֶּה לְהַכְשִׁיל מַה שֶּׁיּוֹתֵר אֲנָשִׁים, וּלְדַאֲבוֹנֵנוּ, בְּמַלְבּוּשֵׁי הַנָּשִׁים הַיֵּצֶר מִתְגָּרֶה בְּכָל יְכָלְתּוֹ. וְכָתַב ר' הִלֵּל מִקָּאלְמָיָא, כִּי הַס"מ יוֹדֵעַ שֶׁשְּׁמִירַת הַקְּדֻשָּׁה מְקָרֶבֶת אֶת הַגְּאֻלָּה, וְלָכֵן הִנִּיחַ לְכָל תַּרְיַ"ג מִצְווֹת, וְאֶת כָּל כֹּחוֹתָיו מֶרְכָּז כְּנֶגֶד נָשִׁים תְּמִימוֹת בִּכְדֵי לְהַכְשִׁילָן. בִּתְחִלָּה מְפַתֶּה אוֹתָן בְּמַשֶּׁהוּ זָעִיר וְקַל, שֶׁלֹּא יָשִׂימוּ אֶת לִבָּן לְחֻמְרַת מַעֲשֵׂיהֶן, וְאַחַר כָּךְ בְּקַלּוּת הוּא מַצְלִיחַ לְהַדִּיחָן מִדֶּחִי אֶל דֶּחִי, רַחֲמָנָא לִצְלַן. רוּחַ הַקֹּדֶשׁ זוֹ מִתְאַמֶּתֶת בְּיָמֵינוּ בִּמְלֹא מוּבַן הַמִּלָּה; רוֹאִים אָנוּ אֲנָשִׁים שֶׁמְּדַקְדְּקִים בְּקַלָּה כְּבַחֲמוּרָה, אַךְ כְּשֶׁמַּגִּיעַ לְנִסְיוֹן הַצְּנִיעוּת, מְאַבְּדִים מַמָּשׁ אֶת דַּעְתָּם הַצְּלוּלָה, וּמְנַסִּים לְחַקּוֹת אֶת מַלְבּוּשֵׁי הָעַכּוּ"ם. וְכָל כַּמָּה שֶׁמְּנַסִּים לְעוֹרְרָם וּלְהַעֲמִידָם עַל טָעוּתָם, אַף אֶמְצָעִי לֹא עוֹזֵר, הֵם לְכוּדִים בְּרֶשֶׁת הַשָּׂטָן, מִבְּלִי יְכֹלֶת לְהִשְׁתַּחְרֵר. וְהַשָּׂטָן מִצִּדּוֹ מְאֻשָּׁר וְרָגוּעַ, כִּי הֲרֵי אֵלּוּ נִתְפְּסוּ בְּרִשְׁתּוֹ כִּבְקוּרֵי עַכָּבִישׁ, כִּי כְּשֶׁרוֹצֶה הָעַכָּבִישׁ לִלְכֹּד זְבוּבוֹן, כֵּיצַד הוּא עוֹשֶׂה זֹאת? הוּא אוֹרֵג מִסְּבִיבוֹ אֲרִיגָה צְפוּפָה וּדְבִיקָה שֶׁל קוּרִים, וּכְשֶׁהַזְּבוּב נִלְכָּד, אוֹ אָז הוֹלֵךְ לוֹ הָעַכָּבִישׁ לָנוּחַ בְּשַׁלְוָה, בְּיָדְעוֹ שֶׁהַזְּבוּב מִשָּׁם לֹא יוּכַל לְהִשְׁתַּחְרֵר. וּלְצַעֲרֵנוּ יֵשׁ לוֹ לַיֵּצֶר הָרָע שְׂדֵה פְּעֻלָּה נִרְחָב, וְאֵינוֹ נִתְקָל בְּשׁוּם הִתְנַגְּדוּת לְרַעֲיוֹנוֹתָיו וְתַחְבּוּלוֹתָיו, הֲמוֹן הָעָם נִשְׂרָכִים אַחֲרָיו, וְהוּא חוֹדֵר אַף לַבָּתִּים הַטּוֹבִים בְּיוֹתֵר, וְכַמּוּבָא בַּסְּפָרִים הַקְּדוֹשִׁים, שֶׁהַיֵּצֶר הָרָע מַעֲסִיק אֶת הָאָדָם וְלֹא מַשְׁאִיר לוֹ פְּנַאי קָטָן, כְּדֵי שֶׁלֹּא יוּכַל לַעֲרֹךְ חֶשְׁבּוֹן הַנֶּפֶשׁ וּלְהֵטִיב אֶת דַּרְכּוֹ, כִּי אִלְמָלֵא הָיִינוּ נֶעֱצָרִים, וְלוּ לְדַקּוֹת אֲחָדוֹת, הָיִינוּ מְזַהִים אֶת חוּטֵי הָאֲרִיגָה הַדַּקִּים וְהַמְפַתִּים שֶׁל הַיֵּצֶר, וּמִיָּד מְתַקְּנִים אֶת הַמְעֻוָּת. אָנוּ הֻכֵּינוּ בְּכִפְלַיִם - אֵין לֹא צַדִּיקֵי הַדּוֹר שֶׁיּוֹרוּ לָנוּ כֵּיצַד וְאֵיךְ לְהִתְמוֹדֵד עִם עֵצוֹתָיו הַמְמֻלָּחוֹת שֶׁל הַשָּׂטָן. בְּמַצָּבֵנוּ אָנוּ, "שֶׁאִישׁ אֶת הַיָּשָׁר בְּעֵינָיו יַעֲשֶׂה", בִּזְמַן שֶׁכָּזֶה קָשֶׁה מְאֹד שֶׁלֹּא לְהִסָּחֵף עִם כֻּלָּם, כִּי כְּשֶׁעֵינֵינוּ מִתְרַגְּלוֹת לִרְאוֹת אֶת הֶהָמוֹן לְבוּשִׁים כְּפִי שֶׁלְּבוּשִׁים, וְאֵין פּוֹצֶה פֶּה וּמְצַפְצֵף, נַעֲשָׂה לוֹ כְּהֶתֵּר... וְרַק זֹאת נִדְרָשׁ מֵאִתָּנוּ: "וְהַצְנַע לֶכֶת", כִּי נְקֻדַּת הַתָּרְפָּה מְרַמֶּזֶת עַל הַצֹּרֶךְ הַדָּחוּף לְתַקֵּן וּלְהִתְחַזֵּק, וְדַוְקָא בָּזֶה. 
חֲזַ"ל מְלַמְּדִים "כִּי אֵין הַקָּדוֹשׁ־בָּרוּךְ־הוּא בָּא בִּטְרוּנְיָא עִם בְּרִיּוֹתָיו", זֹאת אוֹמֶרֶת, שֶׁהַקָּדוֹשׁ־בָּרוּךְ־הוּא אֵינוֹ מְנַסֶּה אוֹתָנוּ בְּנִסָּיוֹן שֶׁלֹּא נוּכַל לַעֲמֹד בּוֹ. ה' יִתְבָּרַךְ מֵעוֹלָם עוֹד לֹא שִׁנָּה אֶת צִוּוּיָיו וּפְקֻדּוֹתָיו "אֲנִי ה' לֹא שָׁנִיתִי", הַתּוֹרָה נִשְׁאֲרָה בְּדִיּוּק כְּפִי שֶׁנִּתְּנָה לָנוּ בְּמַעֲמַד הַר סִינַי, אַךְ נָתַן רְשׁוּת לַשָּׂטָן לְשַׁלֵּחַ חִצָּיו בְּיֵתֶר שְׂאֵת וּבְיֵתֶר עֹז. וְתַפְקִידֵנוּ כַּמּוּבָא בַּנָּבִיא: "חֲבִי כִמְעַט רֶגַע עַד יַעֲבָר זָעַם". הַנָּבִיא קוֹרֵא לְעַם יִשְׂרָאֵל שֶׁיִּתְאַזְּרוּ בְּסַבְלָנוּת, עוֹד מְעַט קַט עַד שֶׁיַּעַבְרוּ זְמַנִּים קָשִׁים אֵלּוּ, כִּי כְּפִי תְכִיפוּת וְתַדִּירוּת הַנִּסְיוֹנוֹת, חָשִׁים אָנוּ כִּי פַּעֲמֵי הַמָּשִׁיחַ נִשְׁמָעִים, מִתְקָרְבִים וּמִתְדַּפְּקִים עַל דַּלְתוֹתֵינוּ. נִשְׁאַרְנוּ מְתֵי מְעַט, הָבָה וְנִתְחַזֵּק שֶׁלֹּא נִכָּשֵׁל, וְדַוְקָא עַכְשָׁו נַחֲזִיק מַעֲמָד בִּכְדֵי שֶׁלֹּא נִטְבָּע, דַּקּוֹת אֲחָדוֹת לִפְנֵי שֶׁהָאֳנִיָּה תַּגִּיעַ לְחוֹף מִבְטַחִים. כְּאָדָם הַנִּצָּל מֵאֳנִיָּה טוֹבַעַת, וְנִלְחָם בְּעֹז כְּנֶגֶד הַגַּלִּים הַמְאַיְּמִים לְהַטְבִּיעוֹ, הוּא כְּבָר הִגִּיעַ לְמֶטְרִים סְפוּרִים מֵהַחוֹף, כְּשֶׁחָשׁ כִּי כֹּחוֹתָיו אוֹזְלִים, וְעוֹמֵד עַל סַף יֵאוּשׁ, צָעֲקוּ אֵלָיו הָאֲנָשִׁים וְעוֹדְדוּהוּ: הַחֲזֵק מַעֲמָד עוֹד מְעַט, וְנִצַּלְתָּ, נַסֵּה עוֹד קְצָת וְתִמְצָא עֹגֶן הַצָּלָה. אַל תִּתְיָאֵשׁ בָּרֶגַע הָאַחֲרוֹן. וְכָךְ צוֹעֵק הַקָּדוֹשׁ-בָּרוּךְ-הוּא לְקֹמֶץ נָשִׁים כְּשֵׁרוֹת בְּדוֹרֵנוּ אָנוּ: כְּבָר הִתְגַּבַּרְתֶּן, הִגַּעְתֶּן עַד הֲלוֹם, עֲמַדְתֶּן בְּגָאוֹן וּבִגְבוּרָה בְּכָל הַנִּסְיוֹנוֹת הַמָּרִים וְהַקָּשִׁים, עוֹד מְעַט הַחֲזִיקוּ מַעֲמָד, אַל תִּמְעֲדוּ בַּדַּקּוֹת הָאַחֲרוֹנוֹת, הִנֵּה מָשִׁיחַ עוֹמֵד אַחַר כָּתְלֵנוּ, מַה תִּנְעַם חֵלֶק הַנָּשִׁים שֶׁמָּשִׁיחַ יַצְבִּיעַ עֲלֵיהֶן וְיֹאמַר: בִּזְכוּת נָשִׁים צִדְקָנִיּוֹת אֵלּוּ נִגְאַלְתֶּן, מָה רַב חֶלְקָן וּמַה תִּנְעַם גּוֹרָלָן. וּלְעֻמַּת זֹאת, עַד כַּמָּה נוֹרָא יִהְיֶה כְּמַצְבִּיעַ עַל אוֹתָן נָשִׁים שֶׁלֹּא עָמְדוּ בַּנִּסָּיוֹן וְכָשְׁלוּ, וּ"בִזְכוּתָם" הִתְאָרֵךְ הַגָּלוּת הַמַּר וְתָכְפוּ הַצָּרוֹת. מַה גְּדוֹלָה תִּהְיֶה הַבּוּשָׁה, הַצַּעַר וְהַכְּאֵב. 
יַעֲזֹר הַקָּדוֹשׁ-בָּרוּךְ-הוּא שֶׁנִּזְכֶּה לִהְיוֹת מֵהַזּוֹכוֹת וְהַמְזַכּוֹת וְנִזְכֶּה בִּמְהֵרָה לְהִתְגַּלּוּת כְּבוֹד שָׁמַיִם עָלֵינוּ בַּעֲגָלָא וּבִזְמַן קָרִיב. 
מה - מעשה נורא מאם מעולם העליון שהענישה את בתה שסרבה ללבש בגדי צניעות
(מובא בספר "מצות הנשים") 
פַּעַם אַחַת עָלְתָה בַּחוּרָה לְאוֹטוֹבּוּס וְנֶאֶלְצָה לַעֲמֹד בִּזְמַן הַנְּסִיעָה, כֵּיוָן שֶׁמְּקוֹמוֹת הַיְשִׁיבָה הָיוּ תְּפוּסִים, וּלְיָדָהּ עָמַד אָדָם חֲרֵדִי וִירֵא שָׁמַיִם. לְאַחַר מִסְפַּר דַּקּוֹת שָׁאֲלָה אֶת אוֹתוֹ אָדָם: הַגֵּד לִי, בְּבַקָּשָׁה, מַה הַשָּׁעָה אֶצְלְךָ? עָנָה לָהּ הַלָּה: לְשֵׁם מָה צְרִיכָה אַתְּ לָדַעַת אֶת הַשָּׁעָה? הֲרֵי אֲנִי רוֹאֶה שֶׁאַתְּ לְבוּשָׁה בְּמַלְבּוּשִׁים לֹא צְנוּעִים, הַאִם כְּדֵי לָלֶכֶת לְקוֹלְנוֹעַ אוֹ לְבַלּוֹת זְמַנֵּךְ לְבַטָּלָה? 
עָנְתָה הַבַּחוּרָה: אֲסַפֵּר לְךָ מַה שֶּׁקּוֹרֶה אִתִּי - אָמְנָם אַתָּה רוֹאֶה אוֹתִי בְּלִי שַׁרְווּלִים וּבִבְגָדִים לֹא צְנוּעִים - זֶה נָכוֹן, אֲבָל אֲנִי מִבַּיִת מְאֹד דָּתִי. אִמִּי נִפְטְרָה לִפְנֵי זְמַן קָצָר, וְהִנֵּה כָּל לַיְלָה רוֹאָה אֲנִי בַּחֲלוֹמִי אֶת אִמִּי עוֹמֶדֶת לְיָדִי וְאוֹמֶרֶת לִי: לֵאָה, לֵאָה, אֲנִי מְבַקֶּשֶׁת מִמֵּךְ לָלֶכֶת בִּצְנִיעוּת וְלִלְבּשׁ בְּגָדִים צְנוּעִים, וְאִם לֹא תִשְׁמְעִי בְּקוֹלִי, אָבֹא לָקַחַת אוֹתָךְ אֵלַי, וְהַחֲלוֹם חָזַר עַל עַצְמוֹ פְּעָמִים רַבּוֹת וַאֲנִי לֹא הִשְׁתַּנֵּיתִי מְאוּמָה, וְהִמְשַׁכְתִּי לָלֶכֶת בְּבִגְדֵי פְרִיצוּת. 
וְהִנֵּה הַלַּיְלָה בָּאָה אֵלַי שׁוּב בַּחֲלוֹם וְאָמְרָה לִי: "מָחָר בְּשָׁעָה חָמֵשׁ בָּעֶרֶב אֲנִי רוֹצָה לָקַחַת אוֹתָךְ אֵלַי, עִמְדִי לְיַד הַקְּיוֹסְק שֶׁל רְחוֹב אַלֶּנְבִּי בְּתֵל אָבִיב, וְאָבֹא לְקַחְתֵּךְ". כָּךְ סִפְּרָה הַבַּחוּרָה לְאוֹתוֹ אָדָם, אָמְרָה שָׁלוֹם וְיָרְדָה מֵהָאוֹטוֹבּוּס. 
הָאִישׁ יָרַד בְּאוֹתָהּ תַּחֲנָה שֶׁהַבַּחוּרָה יָרְדָה, וְהִנֵּה הַבַּחוּרָה חָצְתָה אֶת הַכְּבִישׁ, וּמִשּׁוּם מָה הָרַמְזוֹרִים בְּאוֹתוֹ רֶגַע הִתְקַלְקְלוּ, עָבְרָה מְכוֹנִית וְדָרְסָה אֶת הַבַּחוּרָה לְמָוֶת, וְאָז נִתְקַיְּמוּ דִּבְרֵי הָאִמָּא שֶׁתָּבֹא לָקַחַת אוֹתָהּ... (יראת השם עמ' ת"ב). 
המעשה התפרסם בזמנו, ויהי לאות לבני מרי. 
מו - מעשה ב-400 נערים ונערות
אִיתָא בְּגִטִּין נז, וְכֵן בְּמִדְרַשׁ אֵיכָה (פרק א, מה), אַסְפַּסְיָאנוּס מִלֵּא ג' סְפִינוֹת נְעָרִים וּנְעָרוֹת [וּבַגְּמָרָא גִּטִּין נז הַגִּרְסָא אַרְבַּע מֵאוֹת נְעָרִים וּנְעָרוֹת] כְּדֵי לְהַחֲטִיאָם. אָמְרוּ אוֹתָם נְעָרִים וּנְעָרוֹת: לֹא דַּיֵּנוּ שֶׁהִכְעַסְנוּ לְהַקָּדוֹשׁ-בָּרוּךְ-הוּא וְהֶחֱרִיב לָנוּ בֵּית הַמִּקְדָּשׁ, עוֹד נַכְעִיסוֹ בְּגָלוּתֵנוּ? שָׁאֲלוּ לְהַגָּדוֹל שֶׁבָּהֶם: אִם זוֹרְקִין אָנוּ עַצְמֵנוּ לַיָּם, יֵשׁ לָנוּ חֵלֶק לָעוֹלָם הַבָּא? אָמַר לָהֶם הַגָּדוֹל שֶׁבָּהֶן: "אָמַר ה' מִבָּשָׁן אָשִׁיב, אָשִׁיב מִמְּצוּלֹת יָם", כְּלוֹמַר יִזְכּוּ לָעוֹלָם הַבָּא. מִיָּד עָמְדוּ נָשִׁים וְזָרְקוּ עַצְמָן לַיָּם, וְאַחֲרֵיהֶם אָמְרוּ הַבַּחוּרִים: אִם אֵלּוּ מָסְרוּ נַפְשָׁם - אָנוּ עַל אַחַת כַּמָּה וְכַמָּה. מִיָּד מָסְרוּ אַף הֵם עַצְמָם וְנָפְלוּ לַיָּם. וּכְשֶׁזָּרְקוּ כַּת רִאשׁוֹנָה אֶת עַצְמָן לַיָּם, אָמְרוּ פָּסוּק "אִם שָׁכַחְנוּ שֵׁם אֱלֹקֵינוּ וַנִּפְרֹשׂ כַּפֵּינוּ לְאֵל זָר", וְהִשְׁלִיכוּ עַצְמָם לַיָּם. אַחֲרֵיהֶם עָמְדָה כַּת שְׁנִיָּה וְאָמְרָה: "כִּי עָלֶיךָ הֹרַגְנוּ כָל הַיּוֹם" וְהִשְׁלִיכוּ עַצְמָן לַיָּם, וְאַחֲרֵיהֶם עָמְדָה כַּת שְׁלִישִׁית וְאָמְרָה: "הֲלֹא אֱלֹקִים יַחֲקָר זֹאת כִּי הוּא יֹדֵעַ תַּעֲלֻמוֹת לֵב" וְהִשְׁלִיכוּ עַצְמָן לַיָּם. וְרוּחַ הַקֹּדֶשׁ צוֹוַחַת וְאוֹמֶרֶת: עַל אֵלֶּה אֲנִי בֹּכִיָּה. 
וְשָׁם הִקְשׁוּ בַּתּוֹסָפוֹת (וכן בגמ' ע"ז יח), הֵיאַךְ הִשְׁלִיכוּ עַצְמָן לַיָּם וּמָסְרוּ עַצְמָם לְמִיתָה? וְתֵרְצוּ, כֵּיוָן שֶׁיָּדְעוּ שֶׁיְּיַסְּרוּ אוֹתָם עַד שֶׁיַּעַבְרוּ עֲבֵרָה, וּלְכָךְ מֻתָּר הָיָה לָהֶם כְּדֵי שֶׁלֹּא לַחֲטֹא - לָמוּת עַל קִדּוּשׁ ה' מִדַּעַת עַצְמָם, וּכְמוֹ כָּל חֵטְא גִּלּוּי עֲרָיוֹת שֶׁנֶּאֱמַר בּוֹ "יֵהָרֵג וְאַל יַעֲבֹר". 
מז - מעשה ב-93 בנות שמסרו נפשן למות על קדשתן
מְסִירוּת הַנֶּפֶשׁ לִקְדֻשָּׁה שֶׁל עַם יִשְׂרָאֵל בִּזְמַן הַשּׁוֹאָה מִתְבַּטֵּאת לְפָנֵינוּ בַּמֶּה שֶׁאֵרַע לְתַלְמִידוֹת סְמִינַר "בֵּית יַעֲקֹב" בִּקְרָאקוֹב. הַסְּמִינָר נוֹסַד עַל יְדֵי מָרַת שָׂרָה שְׁנִירֵר, עָלֶיהָ הַשָּׁלוֹם, וְכַאֲשֶׁר פָּרְצָה מִלְחֶמֶת הָעוֹלָם, נוֹתְרוּ הַרְבֵּה מִן הַתַּלְמִידוֹת לְלֹא אֶפְשָׁרוּת חֲזָרָה לְבֵיתָן. הֵן נִשְׁאֲרוּ בִּקְרָאקוֹב בַּסְּמִינָר, וּבְמֶשֶׁךְ הַזְּמַן נוֹדַע לָהֶן שֶׁאֵין בְּשׁוּם אֹפֶן אֶפְשָׁרוּת לַחֲזֹר לְבֵיתָן. 
הַמּוֹרוֹת עוֹדְדוּ אוֹתָן וְהֵכִינוּ אוֹתָן לִקְרַאת הַבָּאוֹת. הֵן תֵּאֲרוּ לִפְנֵיהֶן אֶת הֶעָתִיד בַּעֲדִינוּת הָרְאוּיָה, וּכְמוֹ כֵן הֵכִינוּ אוֹתָן גַּם לִקְרַאת הָאֶפְשָׁרוּת לָמוּת עַל קִדּוּשׁ הַשֵּׁם. 
הָיָה זֶה בְּחֹדֶשׁ אָב לִשְׁנַת התש"ב, אָז נָשְׂאָה מְנַהֶלֶת הַסְּמִינָר דְּבָרִים בִּפְנֵי תִּשְׁעִים וּשְׁלֹשׁ הַתַּלְמִידוֹת שֶׁנּוֹתְרוּ בַסְּמִינָר, וְכֹה הָיוּ דְּבָרֶיהָ: 
'בְּנוֹתַי הַיְקָרוֹת, מִדֵּי יוֹם אָנוּ מִתְפַּלְלוֹת לַבּוֹרֵא יִתְבָּרַךְ שֶׁלֹּא יְבִיאֶנּוּ לִידֵי נִסָּיוֹן, וְאִם יַעֲמִידֶנּוּ בִּפְנֵי נִסָּיוֹן, אָנוּ מְבַקְּשׁוֹת שֶׁלֹּא נִכָּשֵׁל בּוֹ, חַס וְשָׁלוֹם - יִהְיֶה לָנוּ הַכֹּחַ לַעֲמֹד בַּנִּסָּיוֹן! תְּקוּפָה קָשָׁה עוֹבֶרֶת עָלֵינוּ כָּעֵת; נִזְכֹּר אֶת דִּבְרֵי מֹשֶׁה רַבֵּנוּ, עָלָיו הַשָּׁלוֹם (דברים לב,ד): "הַצּוּר תָּמִים פָּעֳלוֹ כִּי כָל דְּרָכָיו מִשְׁפָּט אֵל אֱמוּנָה וְאֵין עָוֶל צַדִּיק וְיָשָׁר הוּא". יוֹם יָבוֹא וְתִצְטָרְכוּ לְהִשְׁתַּמֵּשׁ בְּכָל מַה שֶּׁלְּמַדְתֶּן, עֲלֵיכֶן לְהַרְאוֹת אֶת נֶאֱמָנוּתָן שֶׁל בְּנוֹת יִשְׂרָאֵל לְהַקָּדוֹשׁ-בָּרוּךְ-הוּא, אֶת עֶמְדָּתָן בְּכָל סוּגֵי הַנִּסְיוֹנוֹת'. 
כַּמָּה יָמִים לְאַחַר-מִכֵּן הִגִּיעוּ אֶל הַסְּמִינָר סוֹכְנֵי הַגִּסְטָאפּוֹ, יִמַּח שְׁמָם, צִוּוּ לַבָּנוֹת לְהִתְרַחֵץ וְלִלְבֹּשׁ אֶת מֵיטַב בִּגְדֵיהֶם, וּכְמוֹ-כֵן הוֹדִיעוּ לַמְּנַהֶלֶת כִּי בְיוֹם הַמָּחֳרָת יָבוֹאוּ תִּשְׁעִים וּשְׁלֹשָׁה אַנְשֵׁי גִסְטָאפּוֹ [כְּמִסְפַּר הַבָּנוֹת], וְעַל הַבָּנוֹת יִהְיֶה לְהִלָּווֹת אֲלֵיהֶם. הֵם הִבְטִיחוּ כִּי לֹא יְאֻנֶּה לַבָּנוֹת כָּל רַע, רַק אָנוּ רוֹצִים לְהִשְׁתַּעְשֵׁעַ מְעַט. 
כַּאֲשֶׁר שָׁמְעָה הַמְּנַהֶלֶת אֶת הַדְּבָרִים הַלָּלוּ, הֵבִינָה כִּי הִגִּיעַ עֵת הַנִּסָּיוֹן. הִיא אִפְשְׁרָה לַבָּנוֹת לְהִתְרַחֵץ וּלְהִתְלַבֵּשׁ. אוּלָם, טֶרֶם הִגִּיעוּ אַנְשֵׁי הַגִּסְטָאפּוֹ, הִקְהִילָה אֶת כָּל תִּשְׁעִים וּשְׁלֹשׁ הַנְּעָרוֹת יַחְדָּו, וְכֹה דִּבְּרָה אֲלֵיהֶן: 
'בָּנוֹת יְקָרוֹת, יוֹדַעַת אָנֹכִי שֶׁכֻּלְּכֶן מוּכָנוֹת לִמְסֹר נַפְשְׁכֶן עַל קִדּוּשׁ-הַשֵּׁם כַּאֲשֶׁר יִהְיֶה הַצֹּרֶךְ בָּזֶה. כְּמוֹ-כֵן יוֹדַעַת אֲנִי שֶׁאַתֶּן מוּכָנוֹת לְקַבֵּל בְּאַהֲבָה אֶת כָּל הַיִּסּוּרִים הַמְזֻמָּנִים לָכֶן. אֲבָל, דַּעְנָה, כִּי לַמִּפְלָצוֹת הַנָּאצִיּוֹת הַלָּלוּ, שֶׁעֲתִידִים לָבֹא לְכָאן, יֵשׁ תָּכְנִיּוֹת שְׂטָנִיּוֹת הַרְבֵּה יוֹתֵר מִמַּה שֶּׁהֶעֱלִינוּ עַל הַדַּעַת - לֹא רַק שֶׁהֵם רוֹצִים לְהַשְׁמִידֵנוּ הַשְׁמָדָה פִיזִית, אֶלָּא לְהַשְׁמִיד וּלְכַלּוֹת אוֹתָנוּ בְּאֹפֶן רוּחָנִי'. 
הַמְּנַהֶלֶת עָצְרָה דְבָרֶיהָ וְהִבְחִינָה בַּזַּעֲזוּעַ שֶׁנִּכַּר עַל פְּנֵי הַבָּנוֹת. לְאַחַר הַפְסָקַת מָה הִמְשִׁיכָה: 'בִּרְשׁוּתִי סַם מָוֶת עֲבוּר כֻּלָּנוּ. אִם יַגִּיעוּ הַדְּבָרִים לִידֵי כָךְ שֶׁמִּישֶׁהוּ מֵהַקַּלְגָאסִים יִרְצֶה לָגַעַת בָּכֶן - עֲלֵיכֶן לִבְלֹעַ אֶת הָרַעַל. בַּל נָנִיחַ לָהֶם, חַס וְשָׁלוֹם, לְהַכְתִּים אֶת נִשְׁמוֹתֵינוּ'. 
לְאַחַר הַהֶלֶם הַהַתְחָלָתִי, הִתְעוֹדְדוּ הַבָּנוֹת וְהִרְגִּישׁוּ הִתְעוֹרְרוּת רַעַשׁ פְּנִימִי וְחִזּוּק הַלֵּב בְּאוֹר הָאֱמוּנָה וְהַבִּטָּחוֹן בַּבּוֹרֵא יִתְבָּרַךְ שֶׁהָיָה נָסוּךְ עַל פְּנֵיהֶן. אַחַת לְאַחַת נִגְּשׁוּ לְקַבֵּל אֶת מְנַת הַסַּם. 
לְמָחֳרַת הַיּוֹם, כַּאֲשֶׁר הִגִּיעוּ אַנְשֵׁי הַגִּסְטָאפּוֹ, הִתְכַּנְּסוּ הַבָּנוֹת בְּאוּלַם הַסְּמִינָר, וְאָמְרוּ בִּדְחִילוּ וּרְחִימוּ: "הִנְנִי מוּכָן וּמְזֻמָּן לְקַיֵּם מִצְוַת עֲשֵׂה וְלִמְסֹר אֶת נַפְשִׁי עַל קִדּוּשׁ-ה'". וְאָז, כֻּלָּם כְּאֶחָד בָּלְעוּ אֶת כַּדּוּרֵי הָרַעַל מִבְּלִי לְהַמְתִּין עַד שֶׁאַנְשֵׁי הַגִּיסְטָאפּוֹ יִקְחוּ אוֹתָן. 
הַמְּנַהֶלֶת, גַּם הִיא, כַּמּוּבָן, נָטְלָה אֶת הַסַּם, וְקָרְאָה בְעֵינֵיהֶן: הָבָה נִקְרָא בַּפַּעַם הָאַחֲרוֹנָה אֶת הַקְּרִיאָה שֶׁל כָּל יְהוּדִי לִפְנֵי צֵאתוֹ מִן הָעוֹלָם: "שְׁמַע יִשְׂרָאֵל ה' אֱלֹקֵינוּ ה' אֶחָד"!!! 
קָרְאוּ אֶת "שְׁמַע", וְאַחַת אַחַת נָפְחוּ אֶת נִשְׁמָתָן. 
מח - מעשה בדבר נורא שפקד את עם ישראל בעון חטא העריות
בַּיּוֹם שֶׁנִּפְטַר הָרָמָ"א הִכְרִיזוּ בְּכָל הָעִיר: "כָּל אִישׁ הַיּוֹדֵעַ דָּבָר מֵרַבֵּנוּ אוֹ שָׁמַע מֵאֲנָשִׁים נֶאֱמָנִים, אַל יַעְלִים וְיַסְתִּיר אֶת זֶה, אֶלָּא יָבֹא לְבֵית הַהֶסְפֵּד וִיסַפֵּר". 
בָּאוּ לְשָׁם שְׁנֵי אֲנָשִׁים חֲכָמִים וַחֲסִידִים וְאָמְרוּ: "כָּל זְמַן שֶׁרַבֵּנוּ הָיָה בְּחַיִּים חַיּוּתוֹ, לֹא הָיְתָה לָנוּ רְשׁוּת לְגַלּוֹת הַדָּבָר הַזֶּה, כִּי גָזַר עָלֵינוּ רַבֵּנוּ זצוק"ל לְהַסְתִּיר אֶת הַדָּבָר לִבְלִי לְגַלּוֹתוֹ לְשׁוּם אָדָם. אַךְ עַתָּה, כַּאֲשֶׁר גָּזְרוּ בְּחֵרֶם, וְכֵן בִּשְׁבִיל כְּבוֹדוֹ, מֻכְרָחִים אָנוּ לְסַפֵּר אֶת אֲשֶׁר רָאוּ עֵינֵינוּ. מַעֲשֶׂה שֶׁהָיָה דֶּבֶר גָּדוֹל, רַחֲמָנָא לִצְלַן, בִּקְרָאקָא, אֲשֶׁר מֵתוּ אֲנָשִׁים, נָשִׁים וָטַף הַרְבֵּה. הִצְטַעֵר עַל זֶה רַבֵּנוּ מְאֹד. וְהִנֵּה בְּיוֹם אֶחָד צִוָּה רַבֵּנוּ שֶׁלֹּא לִקְבֹּר אֶת הַמֵּתִים שֶׁיָּמוּתוּ אֶלָּא לְהַנִּיחָם עַד הַלַּיְלָה בַּפְּרוֹזְדוֹר שֶׁל בֵּית הַכְּנֶסֶת הַגָּדוֹל, וְכֵן עָשׂוּ. וַיָּבֹא רַבֵּנוּ לְאוֹתוֹ מָקוֹם שֶׁשָּׂמוּ בּוֹ אֶת הַמֵּתִים, וַיְבַקֵּשׁ לְהַעֲבִיר לְפָנָיו כָּל הַמֵּתִים, כְּדֵי שֶׁיִּרְאֶה אוֹתָם פָּנִים בְּפָנִים, וְכֵן עָשׂוּ. אַחֲרֵי שֶׁרָאָה רַבֵּנוּ אֶת כָּל הַמֵּתִים, צִוָּה לְקָבְרָם בַּלַּיְלָה הַהוּא. רַק אִישׁ אֶחָד שֶׁהָיָה מְלַמֵּד, צִוָּה לְשָׁמְרוֹ שָׁם עַד מָחָר. לַמָּחֳרָת צִוָּה רַבֵּנוּ לִקְשֹׁר אֶת רַגְלָיו בִּשְׁנֵי זַנְבוֹת סוּסִים וּלְסָחֳבוֹ בְּכָל רְחוֹבוֹת הָעִיר, וְכֵן עָשׂוּ. וְאַחַר כָּךְ צִוָּה לָתֵת לוֹ מָקוֹם מְהֻדָּר בְּבֵית הָעַלְמִין וּלְקָבְרוֹ בְּכָבוֹד כָּרָאוּי, וְאַחֲרֵי זֶה שָׁכְכָה מַגֵּפַת הַדֶּבֶר וְנֶעֶצְרָה וְהָיְתָה הַרְוָחָה". 
אַנְשֵׁי הָעִיר עָנוּ וְאָמְרוּ שֶׁהֵם זוֹכְרִים אֶת הַדָּבָר הַזֶּה הֵיטֵב, וְאָז הִמְשִׁיכוּ הָאֲנָשִׁים בְּדִבְרֵיהֶם: "עַתָּה נַגִּיד לָכֶם פֵּשֶׁר דָּבָר. הָאִישׁ הַזֶּה הַמֵּת אֲשֶׁר צִוָּה רַבֵּנוּ לְסָחֳבוֹ בְּכָל הָעִיר וְלַעֲשׂוֹת לוֹ בִּזָּיוֹן כָּזֶה, בָּא בְּאוֹתוֹ לַיְלָה לְרַבֵּנוּ וְשָׁאַל: 'לָמָּה כְּבוֹדוֹ עָשָׂה לִי בִּזְיוֹנוֹת כָּאֵלּוּ? הֲלֹא בֵּית דִּין שֶׁל מַעְלָה עִיְּנוּ בְּדִינִי וְלֹא מָצְאוּ בִּי עָוֹן כָּזֶה שֶׁאֶצְטָרֵךְ לִסְבֹּל בִּזְיוֹנוֹת כֹּה גְדוֹלִים. וְעַתָּה יֹאמַר כְּבוֹדוֹ מֶה חָטָאתִי, כִּי בִּגְלַל מַה שֶּׁעָשָׂה לִי רַבֵּנוּ מְעַכְּבִים אוֹתִי מִלְּהִכָּנֵס בְּגַן עֵדֶן'. 
וַיַּעַן לוֹ רַבֵּנוּ: 'כִּי אוֹתְךָ רָאִיתִי יָשָׁר לְפָנַי שֶׁתּוּכַל לִסְבֹּל בִּזָּיוֹן כָּזֶה לְכַפֵּר עַל הָעִיר, כִּי לֹא רָאִיתִי בְּכָל הָאֲנָשִׁים אִישׁ יָשָׁר כָּמוֹךָ. וְגַם לְמַעַן תָּבֹא וְתַגִּיד אֶת סִבַּת הַדֶּבֶר בָּעִיר, רַחֲמָנָא לִצְלַן, כִּי הֶעֱלִימוּ מִמֶּנִּי מִן הַשָּׁמַיִם וְלֹא גִלּוּ לִי סִבַּת הָעֹנֶשׁ הַכָּבֵד הַזֶּה, אֲבָל בְּךָ לֹא רָאִיתִי חָלִילָה שׁוּם דָּבָר רַע'. 
וְאָמַר הַנִּפְטָר: 'אִם תִּרְצוּ לָדַעַת אֶת סִבַּת הָעֹנֶשׁ, בֹּאוּ אִתִּי וְאַרְאֶה לָכֶם אֶת הֶעָוֹן אֲשֶׁר נַעֲשָׂה בָּעִיר'. וְאָז קָרָא רַבֵּנוּ אוֹתָנוּ וְאָמַר: 'בֹּאוּ אִתִּי!' וְהָלַכְנוּ אִתּוֹ עַד בּוֹאֵנוּ חוּץ לָעִיר בִּמְעָרָה אַחַת, וְשָׁם הָיָה אִישׁ אֶחָד מֵעֲשִׁירֵי הָעִיר שֶׁזָּנָה עִם שְׁתֵּי נָשִׁים אֲשֶׁר שְׁתֵּיהֶן נְשׂוּאוֹת לַאֲנָשִׁים מֵאַנְשֵׁי הָעִיר, וְאֶת זֶה רָאִינוּ בְּעֵינֵינוּ. וּמִיָּד נָתַן רַבֵּנוּ עֵינָיו בּוֹ וְעָשָׂהוּ גַּל שֶׁל עֲצָמוֹת, וְלָזֹאת שָׁכַךְ הַדֶּבֶר מֵעַל הָעִיר". 
מט - אגרת לבנות ישראל
רַבּוֹת הַצְּעָקוֹת בְּמַחֲנֵנוּ נֶגֶד נֶגַע הַפְּרִיצוּת וְחֹסֶר הַצְּנִיעוּת שֶׁבִּרְחוֹבוֹתֵינוּ, שֶׁבָּאִים מִבַּחוּץ אֵלֵינוּ, וְכֵיוָן שֶׁאֲנַחְנוּ צוֹעֲקִים נֶגֶד זֶה וַאֲנַחְנוּ מְשַׁמְּשִׁים בְּתַפְקִיד שֶׁל "הַמּוֹכִיחַ", שׂוּמָא עָלֵינוּ לְהַוּוֹת אֶת הַדֻּגְמָא בְּדִיּוּק הֶהָפוּךְ לְגַמְרֵי. אֲבָל בֶּאֱמֶת נִרְאֶה אֵיךְ נִרְאֶה מַחֲנֵנוּ מִבְּחִינַת צְנִיעוּת, בְּנוֹתֵינוּ וּנְשׁוֹתֵינוּ (כַּמּוּבָן בְּאֹפֶן יַחֲסִי לְעֻמַּת הַיָּדוּעַ לָנוּ מִבְּחִינַת אִסּוּר, מַה מֻּתָּר וּמָה אָסוּר, וּמִצַּד שֵׁנִי אֶת הַלֹּא יָדוּעַ לָהֶם). 
בּוֹאוּ וְנִבְחַן: נָכוֹן, הוֹלְכִים עִם שְׂמָלוֹת אֲרֻכּוֹת וַחֲצָאִיוֹת אֲרֻכּוֹת, שַׁרְווּלִים שֶׁמְּכַסִּים אֶת הַפֶּרֶק, וּבְכָל זֹאת אֶפְשָׁר שֶׁלֹּא לְהַשִּׂיג אֶת הַצְּנִיעוּת, אֶלָּא לְהֵפֶךְ - הַבְּגָדִים יְכוֹלִים לִהְיוֹת בְּגָדִים הֲדוּקִים, אוֹ בִּצְבָעִים רוֹעֲשִׁים, שֶׁלָּהֶם מִתְלַוָּה מַחֲרֹזֶת עֲנָק שֶׁמִּשְׁתַּלְשֶׁלֶּת כְּלַפֵּי מַטָּה, נַעֲלֵי עָקֵב שֶׁמַּשְׁמִיעוֹת קוֹל תִּיפוּף רָם, צְעִיפִים בִּשְׁלַל צְבָעִים, חֲגוֹרוֹת הֲדוּקוֹת וּפֵאוֹת מְפֹאָרוֹת (שֶׁוַּדַּאי לְזֶה לֹא הִתְכַּוְּנוּ הַמַּתִּירִים), מִינֵי סְרָטִים וְכַדּוֹמֶה. הַאִם זוֹ דֶּרֶךְ אִמּוֹתֵינוּ? הַאִם לֹא אֶפְשָׁר לְהֵחָשֵׁב נָבָל בִּרְשׁוּת הַתּוֹרָה, חַס וְחָלִילָה? 
מֵיטַב בָּתֵּי הַחֲרֹשֶׁת עֲמֵלִים רַבּוֹת לְסַפֵּק אֶת הַתִּצְרֹכֶת, בְּיָדְעָם אֶת לְהִיטוּתָן שֶׁל חֵלֶק מֵהַנָּשִׁים לְדִבְרֵי אָפְנָה וְשֶׁקֶר. אֲנָשִׁים שֶׁרְחוֹקִים מֶרְחָק רַב מֵהַיַּהֲדוּת מְנַהֲלִים עֲסָקִים בְּבִגְדֵי נָשִׂים, בְּיָדְעָם שֶׁכָּאן זֶה מָקוֹר לֹא אַכְזָב שֶׁל בִּקּוּשׁ. 
אִשָּׁה מְסֻיֶּמֶת חָסְכָה לִקְנוֹת שִׂמְלָה יָפָה לִכְבוֹד שַׁבָּת, וּכְבָר בַּיּוֹם הָרִאשׁוֹן לְצֵאתָהּ לָרְחוֹב, רוֹאִים אוֹתָהּ עִם אוֹתָהּ שִׂמְלָה מְהַלֶּכֶת בְּיוֹם חוֹל. וְכֵן מוּבָא בְּמַסֶּכֶת שַׁבָּת (דף סב): דָּרַשׁ רָבָא בְּרֵי דְּרַב עִלָּאִי: מַאי דִּכְתִיב "וַיֹּאמֶר ה' יַעַן כִּי גָבְהוּ בְּנוֹת צִיּוֹן" - שֶׁהָיוּ מְהַלְּכוֹת בְּקוֹמָה זְקוּפָה "וַתֵּלַכְנָה נְטוּיוֹת גָּרוֹן". הַאִם אִי אֶפְשָׁר לַעֲשׂוֹת אֶת זֶה בְּצוּרוֹת דּוֹמוֹת?! וְכֵן מוּבָא בְּמַסֶּכֶת עֲבוֹדָה זָרָה (דף יח), שֶׁמַּדּוּעַ נִגְזַר עַל בִּתּוֹ שֶׁל ר' חֲנַנְיָה בֶּן תְּרַדְיוֹן לֵישֵׁב בְּקוּבָּה שֶׁל זוֹנוֹת? מִשּׁוּם שֶׁדִּקְדְּקָה בִּפְסִיעוֹתֶיהָ שֶׁיִּהְיוּ יוֹתֵר נָאוֹת אַחַר שֶׁשָּׁמְעָה שֶׁאָמְרוּ לָהּ כַּמָּה נָאָה רִיבָה זוֹ. אָיֹם וְנוֹרָא! 
וְכֵן הַגְּמָרָא בְּשַׁבָּת (דף סו): מַדּוּעַ נֶעֶנְשׁוּ בְּנוֹת צִיּוֹן, מִשּׁוּם שֶׁהָיוּ הוֹלְכוֹת גְּבוֹהָה בְּצַד נְמוּכָה כְּדֵי לְהַבְלִיט גָּבְהָן מוּל חֲבֶרְתָּן, וְהָיוּ עַל יְדֵי זֶה מְטִילוֹת אֶרֶס בְּבַחוּרֵי יִשְׂרָאֵל (עין במס' שבת עד כמה נענשו על זה). זֹאת אוֹמֶרֶת, שֶׁכָּל מַה שֶּׁאִשָּׁה מִשְׁתַּדֶּלֶת לְהַבְלִיט אֶת יָפְיָהּ בַּחוּץ - עָנְשָׁהּ חָמוּר יוֹתֵר. 
וְכֵן סִפְּרָה אִשָּׁה זְקֵנָה לְמַעְלָה מִ-65 שָׁנָה כְּשֶׁרָצְתָה לְהָעִיר לְאַחַת עַל דָּבָר קָטָן בִּלְבוּשָׁהּ שֶׁאֵינוֹ צָנוּעַ, וְאָמְרָה לָהּ: רְאִי, אֲנִי כְּבָר בַּת יוֹתֵר מִ-60 שָׁנָה. פָּנַי קְמוּטִים, אֵין לִי גּוּף יָפֶה, אֲבָל הַאֲמִינִי לִי, שֶׁבְּרֶגַע שֶׁבָּא בָּחוּר מֵהַיְשִׁיבָה (הִיא מְאַמֶּצֶת אֶת יְשִׁיבַת "אוֹר שָׂמֵחַ") לְבַקֵּשׁ מַשֶּׁהוּ (אוֹ אֶחָד מֵהַתְּחוּמִים שֶׁהִיא עוֹזֶרֶת בָּהֶם), אֲנִי מַקְפִּידָה לִלְבֹּשׁ עָלַי אֶת הֶחָלוּק, שֶׁחַס וְחָלִילָה לֹא אֶהְיֶה גּוֹרֶמֶת בְּצֵל צִלּוֹ שֶׁל סָפֵק שֶׁל הִרְהוּר הֲכִי קָטָן. 
וּמַה יַעֲנוּ כָּל הַנָּשִׁים הַמְטֻפָּחוֹת וְהַמְטַפְּחוֹת אֶת עַצְמָן לִפְנֵי יְצִיאָה לָרְחוֹב בְּצוּרָה שֶׁמַּעֲמִידָה בְּנִסָּיוֹן קָשֶׁה בְּיוֹתֵר שֶׁלֹּא לְהָעִיף מַבָּט. הַזְּקֵנָה יָדְעָה וְהִתְחַנְּכָה מִגִּיל קָטָן, שֶׁהִרְהוּר הֲכִי קָטָן שֶׁל גֶּבֶר, הַקּוֹלָר תָּלוּי בָּהּ. לַגֶּבֶר יֵשׁ תַּפְקִיד שֶׁלֹּא לְהִסְתַּכֵּל, לָאִשָּׁה - לְהִצְטַנֵּעַ. וְאִם אֶחָד מֵהַצְּדָדִים חוֹרֵג מֵחוֹבָתוֹ, הַתַּפְקִיד שֶׁל הַשֵּׁנִי הוֹפֵךְ קָשֶׁה. וְכֵן יָדוּעַ הַמִּקְרֶה בְּבֵיתוֹ שֶׁל אַחַד הַתְּנָאִים שֶׁהָרַג אֶת בִּתּוֹ מִשּׁוּם שֶׁהִבְחִין בְּאֶחָד מִתַּלְמִידָיו שֶׁלֹּא אָזַר כֹּחַ וְהֵצִיץ לִרְאוֹתָהּ עֵקֶב יָפְיָהּ הַנָּדִיר. אָמַר לָהּ אָבִיהָ: בִּתִּי, אִם בָּאת לְהַכְשִׁיל אֶת בְּנֵי יִשְׂרָאֵל, מוּטָב שֶׁתָּשׁוּבִי לַעֲפָרֵךְ. 
מַבְהִיל וּמַדְהִים הָרַעְיוֹן, וְעָשָׂה זֹאת בְּיָדְעוֹ אֶת הָאִסּוּר הֶחָמוּר שֶׁל גְּרִימַת הִרְהוּר לְאָדָם. וְאַף עַל פִּי שֶׁהָיָה זֶה בְּלֹא מַאֲמָץ מִצַּד בִּתּוֹ לְהַבְלִיט אֶת יָפְיָהּ. לְהֵפֶךְ - הִיא הָיְתָה בְּתוֹךְ כָּתְלֵי בֵּיתָהּ. 
וְכָל מִי שֶׁעֵינַיִם בְּרֹאשָׁהּ, חַיֶּבֶת לְהָבִין אֶת הַחוֹבָה הַמֻּטֶּלֶת עָלֶיהָ (וּכְנֶגֶד זֶה הַשָּׂכָר). 
וּמְחַבֵּר סֵפֶר "פֶּלֶא יוֹעֵץ" בְּסִפְרוֹ "אוֹרוֹת אֵילִים" כּוֹתֵב כֵּיצַד אִשָּׁה צְרִיכָה מְחִילָה עַל יְדֵי זֶה שֶׁהוֹלֶכֶת וְאַחַד הָאֲנָשִׁים מַבְחִין וּמְהַרְהֵר בָּהּ, אַף עַל פִּי שֶׁעָשְׂתָה זֹאת בְּלִי כַוָּנָה. וְכֵן כּוֹתֵב ר' אַבְרָהָם, בְּנוֹ שֶׁל הַרַמְבַּ"ם ע"ה, שֶׁכּוֹתֵב: דו"ק וְתִמְצָא רִבּוּי הַמַּלְבּוּשִׁים אֵינוֹ אֶלָּא חִפּוּשׂ דֶּרֶךְ שֶׁבְּאֶמְצָעוּתָהּ יוּכַל הָאָדָם לְהַטְעוֹת אֶת זוּלָתוֹ לַחֲשֹׁב כִּי יֵשׁ בּוֹ גְּדֻלָּה, וְעֵינֶיךָ רוֹאוֹת שֶׁדַּוְקָא הֵם חֲלוּשֵׁי הַדַּעַת, מוֹצִיאִים אֶת זְמַנָּם בְּטִפּוּחַ וְגִהוּץ וְצִחְצוּחַ, וּסְבוּרִים שֶׁהַנּוֹי וְהַהִדּוּר מַעֲלֶה אוֹתָם לְדַרְגָּה גְּבוֹהָה וְרָמָה. 
דְּעוּ נָא, בָּנוֹת! עֲלֵיכֶן בְּנוֹת יִשְׂרָאֵל הַכְּשֵׁרוֹת וְהַצְּנוּעוֹת, אַתֶּן הָאִמָּהוֹת בַּהֹוֶה וְהָאִמָּהוֹת בֶּעָתִיד, הָאִמָּהוֹת הַמְּסוּרוֹת וְהַמְגַדְּלוֹת אֶת בָּנֵינוּ וּבְנוֹתֵינוּ לְתִפְאָרָה, חַזֵּקְנָה וְהַרְחֵבְנָה אֶת חוֹמַת הַצְּנִיעוּת בְּמַחֲנֵנוּ. 
וּלְאַלְפֵי אַחְיוֹתֵינוּ הַטּוֹעוֹת וְהַמְגַשְּׁשׁוֹת בַּאֲפֵלָה (גַּם בְּמַחֲנֵנוּ), אָנָּא, הִצְטָרַפְנָה לְמַחֲנֵה הַבָּנוֹת הַכְּשֵׁרוֹת, וְתִהְיֶינָה דֻּגְמָא בְּתִלְבָּשְׁתְּכֶן וּבִצְנִיעוּתְכֶן בִּבְגָדִים פְּשׁוּטִים וּנְקִיִּים, בְּלִי מַחְרוֹזוֹת, עֲגִילִים, מִטְפָּחוֹת מְעוֹפְפוֹת, בְּלִי נַעֲלֵי עָקֵב מְתוֹפְפוֹת וּשְׁאָר דְּבָרִים שֶׁמָּנִינוּ, שֶׁכָּל אֵלֶּה גּוֹרְמִים לְהַחֲטִיא. הַדְרִיכִי אֶת חַבְרוֹתַיִךְ, וִיהִי לָךְ שָׂכָר שֶׁל מוֹכִיחָה. שֶׁהֲרֵי לֹא רַק הַמִּסְתַּכֵּל לְבַדּוֹ חוֹטֵא - אֶלָּא גַּם וְאוּלַי בְּעִקָּר - הַמַּחֲטִיאָה. 
זִכְרִי! הַיֹּפִי נָאֶה לָאִשָּׁה - אֲבָל בְּבֵיתָהּ. זִכְרִי! כָּל כְּבוּדָהּ שֶׁל בַּת מֶלֶךְ - פְּנִימָה, בְּבֵיתָהּ וּבְחֵיק מִשְׁפַּחְתָּהּ, אֲבָל לֹא לָרְחוֹב, לַחוּץ. שׁוּם מַטָּרָה טוֹבָה לֹא צוֹמַחַת וְלֹא תִּצְמַח מִיצִיאָה לָרְחוֹב בְּצוּרָה כָּזֹאת. 
וְכֵן בַּעַל וְאַבְרֵךְ יָקָר! עִקַּר מַפְתֵּחַ הַדְּבָרִים נִשְׁאַר אֶצְלְךָ! בִּיכָלְתְּךָ לַהֲפֹךְ לַחֲלוּטִין כָּל מַצָּב, וְכָל זֶה עַל יְדֵי דַּרְכֵי נֹעַם וְהֶסְבֵּר מְרֻבִּים, וְאַל יְפַתֶּה אוֹתְךָ הַיֵּצֶר שֶׁנָּעִים לְהִסְתּוֹבֵב עִם אִשָּׁה נָאָה בָּרְחוֹב! אֵין בָּזֶה שׁוּם מִצְוָה, וְהַקּוֹלָר תָּלוּי בְּךָ - שֶׁכָּל שֶׁבְּיָדוֹ לְהוֹכִיחַ אֶת בְּנֵי בֵּיתוֹ וְאֵינוֹ מוֹכִיחָם - נִתְפָּס בַּעֲווֹנָם. וּמִי כָּמוֹךָ שֶׁיָּכוֹל לְהַסְבִּיר לְאִשְׁתְּךָ אֶת גֹּדֶל הַנִּסָּיוֹן שֶׁבַּדָּבָר וְאֶת חֻמְרַת הַדָּבָר, שֶׁהֲרֵי אִשָּׁה לֹא תָּמִיד עֵרָה לִדְבָרִים אֵלּוּ. לְזֶה מַסְפִּיק הַכָּתוּב בְּמַסֶּכֶת יוֹמָא, שֶׁמַּדּוּעַ צָרִיךְ לַעֲשׂוֹת סְלִיחוֹת אַחַר כָּל רֶגֶל וְרֶגֶל, מִפְּנֵי שֶׁכַּאֲשֶׁר בָּאִים לִשְׁמֹעַ דָּרְשָׁה מִסְתַּכְּלִים זֶה בָּזֶה, וּכְדֵי לְכַפֵּר עַל הָרְאִיָּה, צָרִיךְ לָקוּם לַעֲשׂוֹת סְלִיחוֹת. וּמַה נֹּאמַר הַיּוֹם שֶׁלֹּא צָרִיךְ לְחַכּוֹת לָרֶגֶל, אֶלָּא שֶׁהַמִּכְשׁוֹלִים מְצוּיִים בַּדֶּרֶךְ בְּשֶׁפַע עַל כָּל צַעַד וְשַׁעַל. 
לָכֵן, אָנָּא בַּת! עֶזְרִי לָנוּ שֶׁנּוּכַל לַעֲזֹר לְעַצְמֵנוּ, שֶׁהַחוֹב הוּא הֲדָדִי, שֶׁעָלֵינוּ מֻטָּל לֹא לְהִסְתַּכֵּל, וַעֲלֵיכֶן לֹא לְהִתְבַּלֵּט. 
נ - ותשחק ליום אחרון
עֹז וְהָדָר לְבוּשָׁהּ וַתִּשְׂחַק לְיוֹם אַחֲרוֹן". יוֹם אַחֲרוֹן - יוֹם שֶׁבּוֹ מְסַיֵּם הָאָדָם אֶת חַיָּיו עוֹמֵד לָתֵת דִּין וְחֶשְׁבּוֹן עַל כָּל פְּרָט וּפְרָט, וְהוּא יוֹם דִּין גָּדוֹל וְנוֹרָא, אֲשֶׁר מִי יֹאמַר זִכִּיתִי לִבִּי מִמַּחְשְׁבוֹת אָוֶן, וְיָדַי נְקִיּוֹת וְלֹא דָּבַק בָּהֶם מְאוּמָה - הֲלֹא מְעַטִּים הֵם הַמְנַצְּחִים, אִם אֲנָשִׁים וְאִם נָשִׁים. 
וּבָא שְׁלֹמֹה הַמֶּלֶךְ ע"ה וְאָמַר, מִי הִיא שֶׁיְּכוֹלָה לִשְׂחֹק בַּיּוֹם הָאַחֲרוֹן וּלְהַעֲלוֹת חִיּוּךְ עַל פָּנֶיהָ לֵאמֹר, הִנֵּה אֲנִי מִסְתַּלֶּקֶת מֵהָעוֹלָם בְּנִצָּחוֹן - זוֹ שֶׁקִּיְּמָה "עֹז וְהָדָר לְבוּשָׁהּ". 
"עֹז" מִלְּשׁוֹן עַזּוּת, שֶׁלָּבְשָׁה בִּגְדֵי צְנִיעוּתָהּ בְּעֹז וּבִגְבוּרָה, לְלֹא בּוּשָׁה מֵחֲבֵרָה, מִמִּשְׁפָּחָה, מִמְּקוֹם עֲבוֹדָה וְכַדּוֹמֶה, אֶלָּא בְּכָל מָקוֹם הָלְכָה בְּעֹז וּבְגַאֲוָה בִּלְבוּשֵׁי תִּפְאֶרֶת הַצְּנִיעוּת. 
הַתְּנַאי הַשֵּׁנִי - "וְהָדָר". לְבוּשֶׁיהָ הָיוּ כְּשֵׁרִים לַמְהַדְּרִין. כַּיָּדוּעַ, בְּהַרְבֵּה פְּרָטֵי הֲלָכוֹת יֵשׁ דְּרָגוֹת בְּכַשְׁרוּת: בְּדִיעֲבַד, לְכַתְּחִלָּה, וְהַמְעֻלֶּה בְּיוֹתֵר הוּא "מְהַדְּרִין". זוֹ שֶׁלֹּא הִסְתַּפְּקָה בִּלְבוּשֶׁיהָ בְּהֶכְשֵׁר שֶׁל דִּיעֲבַד וְלֹא שֶׁל לְכַתְּחִלָּה, אֶלָּא שֶׁל "הָדָר", הִדְּרָה בִּלְבוּשֶׁיהָ יוֹתֵר מֵהַחוֹבָה, זוֹ שֶׁתִּזְכֶּה לְ"וַתִּשְׂחַק לְיוֹם אַחֲרוֹן", לָצֵאת מֵהָעוֹלָם בְּבַת שְׂחוֹק עַל פָּנֶיהָ וְלוֹמַר "נִצַּחְתִּי! לֹא נָטִיתִי לִבִּי לַגּוּף שֶׁדָּרַשׁ טִפּוּחַ לְצֹרֶךְ הִתְבַּלְּטוּת הָאֲסוּרָה", אֶלָּא הַצְּנִיעוּת וְהַכִּסּוּי הֵמָּה הָיוּ זְהִירוּת חַיֶּיהָ. 
[אַגַּב, בִּשְׁנֵי דְּבָרִים מָצִינוּ שֶׁנֶּאֱמַר בָּהֶם לְשׁוֹן "הָדָר": בְּאֶתְרוֹג - "וּלְקַחְתֶּם לָכֶם פְּרִי עֵץ הָדָר", וּבִלְבוּשׁ הָאִשָּׁה - "עֹז וְהָדָר לְבוּשָׁהּ". לִרְמֹז, שֶׁכְּשֵׁם שֶׁבָּאֶתְרוֹג יֶשְׁנָהּ מִצְוָה מְיֻחֶדֶת לְהַדֵּר בּוֹ לִהְיוֹת נָקִי מִכָּל מוּם, כֵּן בַּלְּבוּשׁ יֵשׁ לְהַדֵּר בּוֹ לִהְיוֹתוֹ צָנוּעַ לַמְהַדְּרִין]. 
תִּתְבּוֹנֵן כָּל אִשָּׁה! 
הֲרֵי יָבוֹאוּ יָמִים, שֶׁאָז הַקְּמָטִים יַעֲלוּ עַל הַפָּנִים, וְאוֹתוֹת הַזִּקְנָה יִתְּנוּ עֵדֵיהֶם, וְכָל הַיֹּפִי הַחִיצוֹנִי יְהֵא כְּאַיִן וּכְאֶפֶס, וְכָל מַחְמַד עַיִן יְהֵא לְאַיִן, וְלֹא יְהֵא נוֹתָר כִּי אִם גּוּף בָּלוּי שֶׁסּוֹפוֹ לִקְבוּרָה, מִלְּבַד הַנְּשָׁמָה הַטְּהוֹרָה הָעֲתִידָה לִתֵּן דִּין וְחֶשְׁבּוֹן לִפְנֵי כִּסֵּא הַכָּבוֹד. וּמַהֵם תַּכְשִׁיטֶיהָ הָאֲמִתִּיִּים שֶׁל הַנְּשָׁמָה? לֹא נְזָמִים, אִפּוּר וּבְשָׂמִים, אֶלָּא יְפִי הַצְּנִיעוּת בִּלְבוּשׁ וְהַנְהָגָה, הֵם קִשּׁוּטֶיהָ שֶׁל הַנְּשָׁמָה אֲשֶׁר בָּהֶם תִּתְעַטֵּר בְּבוֹאָהּ חֲזָרָה לְאָבִיהָ שֶׁבַּשָּׁמַיִם, וּבָהֶם תִּתְפָּאֵר הַנְּשָׁמָה בְּבוֹאָהּ לַחֲזוֹת בְּנֹעַם הַשְּׁכִינָה, וְהֵם אֲשֶׁר יִגְרְמוּ לְנַחַת הָאִמָּהוֹת הַקְּדוֹשׁוֹת מֵאוֹתָהּ נְשָׁמָה הַבָּאָה לְהִצְטָרֵר אִתָּם בִּצְרוֹר הַחַיִּים לְעוֹלָם וָעֶד. 

Chapter 2


פרק ב - בת יהודית
חיזוק, מוסר, הדרכה ושיחות בנושא צניעות הלבוש וההנהגה לבת היהודית, ובהן זירוז למזורזות להתמיד ולהתעלות בתחום יחודי וקדוש זה בעמנו 
מטירונות לקצונה
בִּתְקוּפָתֵנוּ הַמִּלְחָמָה בִּמְלֹא עָצְמָתָהּ, בְּשִׂיא תָּקְפָּהּ, כֹּחוֹת הַקְּדֻשָּׁה וְהַצְּנִיעוּת לְעֻמַּת הַחִלּוּל וְהַהֶפְקֵרוּת. 
הַהִזְדַּמְּנוּת הַיְחִידָה לְהַעֲלוֹת חַיָּל מִדַּרְגַּת "טִירוֹנוּת" לִ"קְצֻנָּה" לֹא תִּתָּכֵן אֶלָּא בִּשְׁעַת מִלְחָמָה, כְּשֶׁאוֹתוֹ חַיָּל מְחָרֵף נַפְשׁוֹ לְסַכָּנָה מוּל אֵשׁ הָאוֹיֵב וּמְגַלֶּה אַמִּיצוּת וְאַבִּירוּת לֵב לְלֹא חֵת וּמוֹרָא, וּבְגַאֲוָה וְעֹז לוֹחֵם לְמַגֵּר אֶת הָאוֹיֵב וּלְהַכְנִיעוֹ, הֲרֵי שֶׁרָאוּי הוּא לְשֶׁבַח וּגְדֻלָּה, וְלָעַד יַעֲלֶה זִכְרוֹ לְשֶׁבַח וּתְהִלָּה. 
אֵימָתַי וּבַמֶּה נִכֶּרֶת גְּבוּרָתָן שֶׁל נָשִׁים אִם לֹא בְּיָמִים שֶׁכָּאֵלּוּ, יָמִים שֶׁבָּהֶם מִשְׁתּוֹלֶלֶת כְּאֵשׁ פְּרוּעָה הָאוֹכֶלֶת כָּל חֶלְקָה טוֹבָה פְּרִיצוּת וַחֲצִיפוּת נְטוּלַת מִינִימוּם שֶׁל בּוּשָׁה. 
בְּיָמִים שֶׁכָּאֵלֶּה, אֲשֶׁר כָּל אִשָּׁה הַצּוֹעֶדֶת בִּצְנִיעוּת בְּחֶבְרַת עֲבוֹדָתָהּ, שְׁכוּנָתָהּ, הַמְחֻלָּלִים מִקְּדֻשָּׁה, נֶחְשֶׁבֶת לְפָנָאטִית וְחַסְרַת אִינְטֶלִיגֶנְצְיָה, הֲרֵי שֶׁבְּאִם תִּלְבַּשׁ בְּגַאֲוָה וְעֹז אֶת בִּגְדֵי הַתִּפְאָרָה הַמְחֻיָּבִים הֵן מִצַּד הַמּוּסָר וְהֵן מִצַּד הַהֲלָכָה שֶׁבְּתוֹרָתֵנוּ - אֵין סָפֵק שֶׁבְּאַמִּיצוּת לֵב זוֹ תַּעֲלֶה עַצְמָהּ בְּדַרְגָּה נִפְלָאָה בִּהְיוֹתָהּ מַפְגִּינָה נֶאֱמָנוּת לְבוֹרְאָהּ בִּתְקוּפַת הִתְמָרְדוּת קָשָׁה זוֹ בָּהּ נִמְצָאִים אָנוּ [וְזֹאת מִלְּבַד הַתּוֹעֶלֶת רַבַּת הֶעָצְמָה לְהִדּוּק הָאֵמוּן בְּחַיֵּי הַזּוּג הַתָּלוּי הַרְבֵּה בִּצְנִיעוּת הַלְּבוּשׁ וְהַהַנְהָגָה], וְאַדְּרַבָּה - כְּכָל שֶׁיִּתְעָרְמוּ הַקְּשָׁיִים, כֵּן יִגְדַּל שֶׁבַח הַנִּצָּחוֹן לְרוֹמֵם לָנֶצַח אֶת גִּבּוֹרוֹת הַלְּחִימָה הַנְּתוּנוֹת לְלֹא חֵת לְלַעַג הַמְלַגְלְגִים אֲשֶׁר לֹא עָצְרוּ כֹּחַ מִלַּעֲמֹד מוּל הַזֶּרֶם הַשּׁוֹטֵף בְּיֵין שִׁכְרוּת וַאֲטִימוּת אֶת כָּל הַקַּלּוֹת בְּדַעְתָּן, חַסְרוֹת הָאַחֲרָיוּת לַנְּזָקִים הַנִּגְרָמִים מֵהֵם לַאֲחֵרִים, וְלָהֶן בְּעַצְמָן. 
מִי יִתֵּן וְיִהְיוּ דְּבָרֵינוּ בְּחוֹבֶרֶת זוֹ לְתוֹעֶלֶת וְיִכָּנְסוּ שׁוּרוֹתֵינוּ אֵלּוּ לַלְּבָבוֹת הַטְּהוֹרוֹת שֶׁל בְּנוֹת יִשְׂרָאֵל לְהִצְטָרֵף לְקוֹדְמוֹתֵיהֶם הַמִּצְטַיְּנוֹת בִּגְבוּרַת נַפְשָׁן לִהְיוֹתָן גַּם נִשְׁמָעוֹת לַכְּרוּז הַקּוֹרֵא: "מִי לַה' אֵלַי". וּבְכָךְ, מִלְּבַד שֶׁיִּתְעַלּוּ לְדַרְגַּת קְצֻנָּה גְּבוֹהָה אֵצֶל הַבּוֹרֵא, עוֹד גַּם בְּשָׁעָה אַחַת יִזְכּוּ לַחֲנִינָה וִירַצּוּ אֶת עֲבָרָן הַמֻּטְעֶה בִּבְחִינַת "יֵשׁ קוֹנֶה עוֹלָמוֹ בְּשָׁעָה אַחַת". 
הקדמה
"סוֹף מַעֲשֶׂה, וּ"מַחְשָׁבָה תְּחִלָּה"
שְׁתֵּי כַּתּוֹת בַּנָּשִׁים יֶשְׁנָן: 
כַּת רִאשׁוֹנָה - הַמַּתִּירָה לְעַצְמָהּ, בְּמַצְפּוּן נָקִי וּבְשַׁלְוַת נֶפֶשׁ, לְהַלֵּךְ עַל פִּי קֻלּוֹת מְפֻקְפָּקוֹת, בְּאָמְרָהּ:" יֵשׁ מַתִּירִין...! יֵשׁ מְקִלִּין..., סְתָם לִהְיוֹת קִיצוֹנִית... מַדּוּעַ?! וְעוֹד "הַצְדָּקוֹת נִפְלָאוֹת" מֵעֵין אֵלּוּ "הַמְנִיחוֹת" אֶת הַדַּעַת. לְאֵלּוּ נִדְרַשׁ "מַחְשָׁבָה תְּחִלָּה". 
כַּת שְׁנִיָּה - אָמְנָם מַתִּירָה לְעַצְמָהּ לְהַלֵּךְ עַל פִּי קֻלּוֹת מְפֻקְפָּקוֹת, אֲבָל לֹא בְּלֵב שָׁלֵם, זְעָקָה פְּנִימִית נִסְתֶּרֶת מַעֲלָה מִדֵּי פַּעַם חֹסֶר הַשְׁלָמָה עִם הַמַּעֲשֶׂה, אֶלָּא שֶׁכֹּחַ הַמְפַתֶּה מַשְׁתִּיק אֶת אוֹתָהּ זְעָקָה, בְּטַעֲנָה: וְכִי אֲנִי יוֹתֵר חֲרֵדִית מִפְּלוֹנִית אוֹ מֵאַלְמוֹנִית? וְאִם הֵן מְקִלּוֹת לְעַצְמָן, מַדּוּעַ אֲנִי אַחְמִיר עַל עַצְמִי? אֵלּוּ זָכוּ לְ"מַחְשָׁבָה תְּחִלָּה", אֶלָּא שֶׁנִּדְרַשׁ לָהֶם עֲדַיִן "סוֹף מַעֲשֶׂה". 
אָנוּ תְּפִלָּה לַה', שֶׁיְּהֵא בִּדְבָרֵינוּ אֵלֶּה תּוֹעֶלֶת לְהָבִיא אֶת הָרִאשׁוֹנוֹת לְ"מַחְשָׁבָה תְּחִלָּה" - לְפָחוֹת, וְאֶת הָאַחֲרוֹנוֹת לְ"סוֹף מַעֲשֶׂה". 
א - בגד אפנה - הלנו אתה אם לצרינו?
לו בהזדמן נכתבים פרקים אלו לִקְרַאת יְמֵי קַיִץ הבאים, כָּל אֲשֶׁר רֵיחַ יִרְאַת שָׁמַיִם בְּקִרְבּוֹ, חִיל וּרְעָדָה יֹאחֲזֵהוּ. חוֹזֵר וְנִשְׁנֶה לִקְרַאת כָּל תְּקוּפַת קַיִץ: כֵּיצַד תַּעֲבֹר עָלָיו תְּקוּפָה זוֹ, מְלֵאַת הַנִּסְיוֹנוֹת? תְּקוּפָה אֲשֶׁר מִמֶּנָּה - מֵעֶצֶם יָמֶיהָ - כֹּחוֹת הַפִּתּוּי, הַגֵּרוּי וְהַטֻּמְאָה בְּמִשְׁנֵה כֹּחוֹת, יָמִים חַמִּים "הַמַּצְדִּיקִים" לִלְבֹּשׁ לְבוּשׁ קַלִּיל וְקֵיצִי, יָמִים אֲשֶׁר הַחַמָּה בְּתֹקֶף זְרִיחָתָהּ, מְפַתָּה וּמְגָרָה לְהַנְצִיץ וּלְהַבְלִיט כָּל הַמּוֹשֵׁךְ לָעַיִן וְלַלֵּב. הַיָּמִים, יְמֵי תְּסִיסָה וּפֻרְקָן, לְאַחַר תְּקוּפַת הַחֹרֶף הַמְחַיֶּבֶת צְנִיעוּת וּסְגִירוּת, בְּרָצוֹן אוֹ שֶׁלֹּא בְּרָצוֹן, וּבַמֶּה לְהוֹצִיא אֶת הַפֻּרְקָן אִם לֹא בְּלִרְאוֹת וּבִלְהֵרָאוֹת, וְזֹאת עַל יְדֵי טִיּוּלִים, בִּלּוּיִים, כְּנָסִים, אוֹ סְתָם יְצִיאוֹת רְחוֹב לְלֹא טַעַם וְסִבָּה. יָמִים שֶׁיֵּשׁ מַה לִּרְאוֹת לָרוֹצֶה לִרְאוֹת, יָמִים שֶׁיֵּשׁ חֵשֶׁק וְתַאֲוָה, לְהֵרָאוֹת בָּהֶם לָרוֹצֶה לְהֵרָאוֹת. 
כִּי הַכֹּל רוֹאִים וְנִרְאִים בְּיָמִים אֵלּוּ בִּבְהִירוּת, לְלֹא עָבִים הַמְכַסִּים. כָּל הֲצָצָה לִרְחוֹבָהּ שֶׁל עִיר, אֵינָהּ מִתְפַסְפֶסֶת, יָשָׁר קוֹלַעַת בְּאֵיזֶה מִשְּׁלִיחֵי הַשָּׂטָן, שֶׁ"זָכָה" לִהְיוֹת עֶבֶד לַמֶּלֶךְ הַזָּקֵן, לְהַכְשִׁיל וּלְהַפִּיל חֲלָלִים רַבִּים, ה' יִשְׁמְרֵנוּ. 
כִּי לֹא מְעַטִּים הֵמָּה שְׂכִירָיו שֶׁל אוֹתוֹ שָׂטָן, הָעוֹשִׂים מְלַאכְתָּם בֶּאֱמוּנָה לְמַלְכָּם. וְהַפֶּלֶא, כִּי הַצְלָחָתוֹ גַּם בְּנָשִׁים יְרֵאוֹת הַשֵּׁם, לְקִיחָתוֹ אוֹתָם לִשְׁלוּחָיו אֵינָהּ אֶלָּא בִּשְׂפַת חֲלַקְלַקּוֹת, בְּדֶרֶךְ שֶׁל הֶתֵּר - נִשְׁקוֹ הֶחָזָק וְהַמֻּצְלָח בְּיוֹתֵר - אֲשֶׁר בּוֹ הִפִּיל רַבִּים וְטוֹבִים, שֶׁלֹּא נָתְנוּ לִבָּם לְהָבִין, שֶׁכָּל עֵצָה הַבָּאָה מִמֶּנּוּ אֵינָהּ אֶלָּא מִכְמֹרֶת לָצוּד נֶפֶשׁ נְקִיָּה. 
תִּתְבּוֹנֵן נָא כָּל אִשָּׁה כְּשָׁרָה בְּיִשְׂרָאֵל, אוֹדוֹת בִּגְדֵי הָאָפְנָה - הֲלַנוּ הֵם, אוֹ אִם לְצָרֵינוּ? 
וְזֹאת בְּשָׁאֳלֵךְ אֶת עַצְמֵךְ מִסְפַּר שְׁאֵלוֹת: 
א. וְכִי יִצְרֵךְ הַטּוֹב הוּא הַמְנִיאֵךְ מִלִּלְבֹּשׁ שִׂמְלָה אֲרֻכָּה כַּדִּין? 
ב. וְכִי יִצְרֵךְ הַטּוֹב וְהַקָּדוֹשׁ שֶׁבְּקִרְבֵּךְ, הוּא שֶׁאוֹמֵר לָךְ לִלְבֹּשׁ עַד הַבֶּרֶךְ, אוֹ מְעַט יוֹתֵר באופן אֲשֶׁר בִּישִׁיבָה רְגִילָה מִתְגַּלֵּית הָרֶגֶל? 
ג. יִצְרֵךְ הַטּוֹב וְהַטָּהוֹר, שֶׁנָּטַע בָּךְ הַבּוֹרֵא, מִמֶּנּוּ בּוֹעֵר בָּךְ "הַמִּצְוָה הַגְּדוֹלָה", לָלֶכֶת בִּלְבוּשׁ צַר, הַמַּבְלִיט אֶת אֵבְרֵי גּוּפֵךְ? 
ד. הַמַּלְאָךְ טוֹב, שֶׁרוֹצֶה טוֹבָתֶךְ בָּעוֹלָם הַזֶּה וּבָעוֹלָם הַבָּא, הוּא הַמּוֹרֶה לָךְ דֶּרֶךְ זוֹ, לִלְבֹּשׁ בֶּגֶד שָׁקוּף, אוֹ גַּרְבַּיִם שְׁקוּפוֹת, אֲשֶׁר דַּרְכָּן הִנָּךְ בִּכְלָל "מַחְטִיאַת הָרַבִּים"? 
ה. מִנִּשְׁמָתֵךְ הַטְּהוֹרָה וְהַקְּדוֹשָׁה, נִזְעֶקֶת לָךְ הַזְּעָקָה לִלְבֹּשׁ פֵּאָה, וּבִפְרָט אֲרֻכָּה, אוֹ עִם סְרָטִים וְכַדּוֹ', אֲשֶׁר בָּהּ הִנָּךְ פּוֹרֶצֶת גָּדֵר, לִמְחוֹת אֶת זֵכֶר כִּסּוּיֵי הָרֹאשׁ, הַמְחֻיָּבוֹת לִנְשׁוּאוֹת? 
מִמִּי בָּאוֹת עֵצוֹת אֵלּוּ, אִם לֹא מֵהַשָּׂטָן, הַמְבַקֵּשׁ אֶת נַפְשֵׁךְ בְּתַחְבּוּלוֹת, כְּדֵי לְאַבְּדֵךְ מִשְּׁנֵי עוֹלָמוֹת. 
וְעֻבְדָּה חַיָּה לְכָךְ: 
זֶה עַתָּה יָצָאנוּ מֵחַג הַפֶּסַח, חַג הַסָּנֵגוֹרְיָא הַגְּדוֹלָה בְּיוֹתֵר לְעַם יִשְׂרָאֵל, בְּהַחְמִירָם חֻמְרוֹת יְתֵרוֹת וּמֻפְרָזוֹת, לְהַדֵּר בְּמִצְוַת הַשְׁבָּתַת חָמֵץ וּשְׂאוֹר, בְּבַל יֵרָאֶה וּבַל יִמָּצֵא. וְעַל אַחַת כַּמָּה וְכַמָּה, הַזְּהִירוּת וְהַחֻמְרוֹת בְּמַשֶּׁהוּ חֲשַׁשׁ אֲכִילַת חָמֵץ. 
בְּלִי סָפֵק, יוֹצְאִים אָנוּ מֵחַג קָדוֹשׁ זֶה, מְלֵאִים בִּמְלִיצֵי יֹשֶׁר, הַמְסַנְגְּרִים עַל יִשְׂרָאֵל הַקָּדוֹשׁ, שֶׁמֵּאַהֲבָתָם לְבוֹרְאָם, נִזְהָרִים וּמַחְמִירִים וּבוֹרְחִים מִתִּשְׁעִים וְתִשְׁעָה שַׁעֲרֵי הֶתֵּר כְּדֵי לֹא לְהִכָּנֵס לְסָפֵק שֶׁל אִסּוּר, וְאוּלַי כְּבָר הַמָּשִׁיחַ מִתְעוֹרֵר לָבוֹא מִסָּנֵגוֹרְיָא זוֹ, וְאוּלַי מִשּׁוּם כָּךְ אָמְרוּ: בְּנִיסָן נִגְאֲלוּ, וּבְנִיסָן עֲתִידִין לִגָּאֵל. 
אֲבָל דָּא עָקָא, שֶׁתֵּכֶף לְאַחַר הֶחָג הַקָּדוֹשׁ הַזֶּה, עִם כָּל סַנֵּגוֹרָיו, בְּבוֹא תְּקוּפַת קַיִץ, דּוֹחֶה הַשָּׂטָן בִּמְחִי יָד אֶת כָּל הַסָּנֵגוֹרִים, וְסוֹתֵם פִּיהֶם, בְּאָמְרוֹ: עַם זֶה "מְדַקְדֵּק בְּאֵיכָה, וּמְזַלְזֵל בִּקְרִיאַת שְׁמַע". 
אוֹתָן נָשִׁים מְדַקְדְּקוֹת בְּחֻמְרוֹת יְתֵרוֹת, שֶׁאֶפְשָׁר בִּלְעֲדֵיהֶן, וּמְזַלְזְלוֹת בַּאֲבִיזְרֵי "עֲרָיוֹת", הַחְטָאַת הָרַבִּים, גֵּרוּי יְצָרִים, כְּאֶרֶס שֶׁל עַכְנַאי בְּבַחוּרֵי יִשְׂרָאֵל. 
אוֹי, מִי יִסְתֹּם פֶּה מְקַטְרֵג זֶה? הֲלֹא הוּא תָּפַס אוֹתָנוּ בֶּעָווֹן הָרָגִישׁ בְּיוֹתֵר, הַמֵּבִיא לְקֶצֶף ה' עַל עַמּוֹ "וְרָאָה בְּךָ עֶרְוַת דָּבָר, וְשָׁב מֵאַחֲרֶיךָ", וְעוֹד בְּמִי הוּא נִדְבַּק? לֹא פָּחוֹת, כִּי אִם בִּנְשׁוֹת בְּנֵי הַתּוֹרָה. נָשִׁים הַמְאַפְשְׁרוֹת לְבַעֲלֵיהֶן לַעֲסֹק בַּתּוֹרָה יוֹמָם וָלַיְלָה, גִּבּוֹרוֹת חַיִל "הַמְנַטְּרָן לְגַבְרַיְהוּ, עַד דְּאָתוּ מִבֵּי מִדְרָשָׁא". אוֹתָן נָשִׁים הַמְגַדְּלוֹת בְּנֵיהֶן לְתַלְמוּד תּוֹרָה, הַשֻּׁפְרָא שֶׁבְּעַם יִשְׂרָאֵל, אוֹתָן דַּוְקָא תָּפַס הַשָּׂטָן בַּאֲבִיזְרֵי הֶעָווֹן הַגָּדוֹל בְּיוֹתֵר- עֲרָיוֹת. 
"אִם בַּאֲרָזִים נָפְלָה שַׁלְהֶבֶת, מַה יַּגִּידוּ אֲזוֹבֵי הַקִּיר"? 
-כֵּיצַד הִצְלִיחַ הַיֵּצֶר לֶאֱטֹם אָזְנָן שֶׁל אוֹתָן הַנָּשִׁים הַמּוֹרוֹת הֶתֵּר לְעַצְמָן לִלְבֹּשׁ לְבוּשׁ קָצָר, צַר, שָׁקוּף, גַּרְבַּיִם שְׁקוּפוֹת, פֵּאוֹת הָאֲסוּרוֹת לַהֲלָכָה, וּבְשׁוּם אֹפֶן אֵינָן מִשְׁתַּכְנְעוֹת לְהָבִין דָּבָר פָּשׁוּט, וְהוּא, שֶׁלְּבוּשִׁים הַנַּ"ל - לֹא יִתָּכֵן, אֶלָּא שֶׁבָּאִים, אוֹ מִיֵּצֶר הַטּוֹב, וּמִמֵּילָא עוֹשִׂים בְּזֶה נַחַת רוּחַ לַבּוֹרֵא, וּמְשַׂמְּחִים אוֹתוֹ, וּמְקָרְבִים אֶת הַגְּאֻלָּה, אוֹ שֶׁהֵם מִצַּד הַשָּׂטָן, לְהַכְעִיס אֶת ה', וּלְרַחֵק אֶת הַגְּאֻלָּה. אֵין כָּאן מָקוֹר שְׁלִישִׁי הַדּוֹחֵף לַלְּבוּשִׁים הַנַּ"ל. וְאִם כֵּן, כַּמָּה שֵׂכֶל וְהִגָּיוֹן צָרִיךְ כְּדֵי לְהָבִין שֶׁבִּגְדֵי אָפְנָה אֵלּוּ אֵינָם אֶלָּא עֲצָתוֹ שֶׁל הַיֵּצֶר הָרָע, וּמִמֵּילָא מַכְעִיסִים הֵמָּה אֶת ה'. 
נִתְבּוֹנֵן! מֵאַיִן יוֹצְאִים וְנוֹבְעִים בִּגְדֵי אָפְנָה אֵלּוּ, מִבָּדָ"ץ שֶׁל עֵדָה הַחֲרֵדִית? הֲלֹא מִבֵּית דִּינָם שֶׁל גּוֹיֵי אֶרֶץ, פּוֹשְׁעִים, מְנָאֲפִים, שֶׁכָּל חָכְמָתָם לְהָרַע, לְהַמְצִיא בִּגְדֵי גֵּרוּי יְצָרִים. 
וְעוֹד תִּתְבּוֹנֵן נָא כָּל אִשָּׁה בְּשֵׂכֶל יָשָׁר, בְּלָבְשָׁהּ בִּגְדֵי אָפְנָה אֵלּוּ, הַאִם זֶה גּוֹרֵם לָהּ לְהִתְפַּלֵּל יוֹתֵר טוֹב? לְיִרְאַת שָׁמַיִם יוֹתֵר. לִדְבֵקוּת בַּה' יוֹתֵר? אוֹ תֵּכֶף בְּלָבְשָׁהּ בְּגָדִים אֵלּוּ, תֵּכֶף מַרְגֶּשֶׁת רָצוֹן לִפְרִיקַת עֹל, הַרְחָקָה מִיִּרְאַת שָׁמַיִם, הִתְפַּתְּחוּת תַּאַוְתָּנִית, וְעוֹד. אִם כֵּן, זֶהוּ הַמּוֹכִיחַ, מֵאֵיזֶה מָקוֹר נוֹבַעַת אָפְנָה זוֹ - מִבְּאֵר מַיִם חַיִּים, אוֹ מִבּוֹרוֹת נִשְׁבָּרִים אֲשֶׁר לֹא יָכִילוּ הַמַּיִם. 
וְעוֹד, מַה הֵן תּוֹצְאוֹת לְבוּשׁ זֶה, כַּמָּה הֶרֶס וְחֻרְבָּן גָּרְמוּ אוֹתָן לְבוּשִׁים, בִּהְיוֹתָם מַזְמִינִים פֶּשַׁע וְעָוֹן וַחֲרָטָה שֶׁאֵין לָהּ תַּקָּנָה לְאוֹתָהּ הַלּוֹבַשְׁתָּן. 
אֶת מִי מַזְמִינִים, וּלְמִי קוֹרְצִים לְבוּשִׁים אֵלּוּ, אִם לֹא לְהַפּוֹרְקֵי עֹל וּפוֹרְצֵי גָּדֵר?
וְכִי חוֹשְׁבוֹת אוֹתָן נָשִׁים בְּעַצְמָן, שֶׁטֹּהַר לִבָּן הוּא הַדּוֹחֲפָן וּמַמְרִיצָן לְכַלְכֵּל מַעֲשֵׂיהֶן? הֲלֹא אָמְרוּ חֲזַ"ל: צַדִּיקִים - יֵצֶר טוֹב שׁוֹפְטָן. כְּלוֹמַר, מַנְהִיגָן. רְשָׁעִים - יֵצֶר הָרָע שׁוֹפְטָן. בֵּינוֹנִים - וְזֶה וְזֶה שׁוֹפְטָן. אִם כֵּן, נַחֲשִׁיב עַצְמֵנוּ כְּבֵינוֹנִים, וְלָמָּה לֹא נַחְשֹׁד שֶׁזּוֹ שְׁפִיטַת וְהַנְהָגַת הַיֵּצֶר הָרָע? וְלֹא יְהֵא אֶלָּא סָפֵק, וַהֲרֵי "אֵין סָפֵק מוֹצִיא מִידֵי וַדַּאי", וְאֵיךְ סָפֵק זֶה יַכְרִיעַ אֶת הַלְּבוּשׁ הַטָּהוֹר וְהַצָּנוּעַ לְכֻלֵּי עָלְמָא? 
וּבִפְרָט שֶׁאֵין זֶה סָפֵק אִסּוּר בְּעָלְמָא - שֶׁגַּם הוּא חָמוּר. זֶהוּ סָפֵק הַנּוֹגֵעַ לֶעָווֹן הַגָּדוֹל בְּיוֹתֵר - "עֲרָיוֹת", הַחְטָאַת הָרַבִּים בְּהִרְהוּרִים - לְכָל הַפָּחוֹת, וְהִרְהוּרֵי עֲבֵרָה קָשִׁים מֵעֲבֵרָה. 
(וְאוֹי לָנוּ שֶׁלְּכָךְ הִגַּעְנוּ, שֶּׁצְּרִיכִים לְשַׁכְנֵעַ בְּכָךְ, שֶׁאוּלַי זֶה "סָפֵק" וְלָבוֹא רַק מִדִּין "אֵין סָפֵק מוֹצִיא וַדַּאי", וְגַם אַחַר זֶה כֻּלֵּי הַאי וְאוּלַי?!) 
זֹאת, וְעוֹד! 
מָה עִם חִלּוּל ה' הַנּוֹרָא, אִם נְשׁוֹת בְּנֵי תּוֹרָה הוֹלְכוֹת בְּבִגְדֵי גֵּרוּי, הַמְנַאֲצִים אֶת ה' וּמַחֲטִיאִים אֶת עַמּוֹ? מַה יֹּאמְרוּ אוֹתָן הַמְרֻחָקוֹת, וּבִפְרָט אִם תֵּדַעְנָה אוֹתָן הַמְרֻחָקוֹת אֶת הַדָּבָר הַיָּדוּעַ, שֶׁבִּגְדֵי נְאָצָה אֵלּוּ, שֶׁלּוֹבְשׁוֹת "הַחֲרֵדִיוֹת", מְגָרִים אֶת הַיֵּצֶר הַרְבֵּה יוֹתֵר מִלְּבוּשׁ הַפָּרוּץ שֶׁל אֵלּוּ הַמִּתְהַלְּכוֹת כִּבְהֵמוֹת, חַסְרוֹת הַבּוּשָׁה וַאֲצִילוּת הַנֶּפֶשׁ, הַמַּפְקִירוֹת עַצְמָן לְגַמְרֵי, בִּבְחִינַת "מַיִם גְּנוּבִים יִמְתָּקוּ". אִם כֵּן, הֲרֵי שֶׁ"עֲרָיוֹת" הַמָּצוּי אֶצְלֵנוּ, גָּרוּעַ מִשֶּׁלָּהֶן מִבְּחִינָה מְסֻיֶּמֶת. 
זֹאת, וְעוֹד פֶּלֶא נוֹסָף- 
מֵאָז וּמִתָּמִיד עַם יִשְׂרָאֵל כָּפוּף לְדַעַת תּוֹרָה, וּבְכָל דּוֹר וְדוֹר שָׁתַל הַקָּדוֹשׁ בָּרוּךְ הוּא מַנְהִיגִים אֲמִתִּיִּים בְּיִשְׂרָאֵל (וּכְמוֹ שֶׁהֵבֵאנוּ בִּקְרִיאַת קֹדֶשׁ בַּסּוֹף הפרק, וְיֵשׁ לְשַׁעֵר, שֶׁהַרְבֵּה תַּלְמִידֵי חֲכָמִים, מֵחֹסֶר יְכָלְתָּם וּמֵחֹסֶר מִשְׁמַעְתָּם, מָצוּי פִּרְצַת הַלְּבוּשׁ בְּבָתֵּיהֶם, וְאִם כֵּן, מַה יֵּשׁ לִלְמֹד מֵהֵם, הֲרֵי זוֹ "דַּעַת תּוֹרָה" שֶׁל נְשׁוֹתֵיהֶם וְלֹא שֶׁלָּהֶם), וְדַעְתָּם - דַּעַת תּוֹרָה - נִתְפַּרְסְמָה לֶאֱסֹר בְּאִסּוּר מֻחְלָט לְבוּשֵׁי "הֶתֵּר" הַנְּהוּגִים הַיּוֹם בְּבָתֵּי הַחֲרֵדִים. וְאוֹתָם הַמּוֹרִים הֶתֵּר, נוֹתְנִים כָּתֵף סוֹרֶרֶת לִגְדוֹלֵי דּוֹרֵנוּ שְׁלִיטָ"א, וְסוֹמְכִים עַל "דַּעַת תּוֹרָה" שֶׁל אוֹתָם שֶׁנִּכְתְּבוּ בַּסּוֹגְרַיִם לְעֵיל. 
מִי לֹא יִרְאֶה אֶת כְּאֵבָם שֶׁל בַּחוּרֵי יִשְׂרָאֵל וְאַבְרְכֵי יִשְׂרָאֵל, הַשּׁוֹאֲפִים לְגַדְלוּת בְּתוֹרָה וְיִרְאַת שָׁמַיִם, וַעֲשַׁן שְׂרֵפַת נִשְׁמָתָם יוֹצֵא מִתּוֹךְ בְּנֵי בֵּיתָם וּמִשּׁוֹכְבֵי חֵיקֵיהֶם, לִשְׂרֹף וּלְאַבֵּד אֶת יְגִיעָתָם וַעֲמָלָם. 
חֲבָל שֶׁאוֹתָן נָשִׁים אֵינָן שׁוֹמְעוֹת וְיוֹדְעוֹת אֶת זַעֲקָתָם הַפְּנִימִית שֶׁל בַּחוּרֵי יִשְׂרָאֵל, הַנֶּאֱנָחִים וְנֶאֱנָקִים מִנִּסְיוֹנוֹת הַנִּמְטָרִים עֲלֵיהֶם בְּלֹא יוֹדְעִין, מֵאוֹתָן נָשִׁים... 
יְהִי רָצוֹן שֶׁיִּגְדֹּר ה' פִּרְצוֹתֵינוּ, שֶׁלֹּא עַל יְדֵי יִסּוּרִים וָחֳלָאִים, אֶלָּא מִתּוֹךְ רוּחַ קְדוֹשָׁה שֶׁיְּעָרֶה עָלֵינוּ לְהָבִין מָה רְצוֹנוֹ בָּאֱמֶת, וְיִתֵּן בָּנוּ כֹּחַ לְהַכְנִיעַ לְבָבֵנוּ הַסּוֹרֵר, לַעֲשׂוֹת רְצוֹנוֹ בְּלֵבָב שָׁלֵם. 
בפרק זֶה פְּנִיָּתֵנוּ מְיֻחֶדֶת לִנְשׁוֹת יִשְׂרָאֵל, בַּאֲשֶׁר בְּרֹב הַמִּקְרִים הַחִזּוּק נִצְרָךְ לָהֶן. 
וְכַמּוּבָן, הַדְּבָרִים צְרִיכִים לִהְיוֹת אֲמוּרִים בְּכֵפֶל כִּפְלַיִם שֶׁל חֻמְרָא, וּבִדְבָרִים קָשִׁים כְּגִידִים, לְבַעֲלֵיהֶן, כַּאֲשֶׁר הַפְּרָצוֹת הַנּוֹרָאוֹת נוֹבְעוֹת מִדְּרִישָׁתָם. וְדַי לַמֵּבִין. 
פֵּרַטְנוּ אֶת עִנְיַן צְנִיעוּת הַלְּבוּשׁ, וְעַל אַחַת כַּמָּה וְכַמָּה הַדְּבָרִים אֲמוּרִים עַל "הַהַנְהָגָה הַצְּנוּעָה כְּדִבּוּר שָׁקֵט, שִׂיחָה עִם גְּבָרִים, שְׂחוֹק וְקַלּוּת רֹאשׁ, אֲשֶׁר שׁוּם צְנִיעוּת הַלְּבוּשׁ - וְלוּ הַמְהֻדֶּרֶת בְּיוֹתֵר - לֹא תְּכַסֶּה פֶּשַׁע "פִּרְצַת הַהַנְהָגָה" - הַחֲמוּרָה פִּי כַּמָּה וְכַמָּה מִפִּרְצַת הַלְּבוּשׁ. 
ב - טהרת הנפש דורשת חמרות ולא קלות
מְסַפֶּרֶת הַגְּמָרָא בְּתַעֲנִית כא ע"א מֵחֲסִידוּתוֹ שֶׁל נַחוּם אִישׁ גַּמְזוּ: 
אָמְרוּ עָלָיו עַל נַחוּם אִישׁ גַּמְזוּ שֶׁהָיָה סוּמָּא מִשְּׁתֵּי עֵינָיו; גִּדֵּם מִשְּׁתֵּי יָדָיו; קִטֵּעַ מִשְּׁתֵּי רַגְלָיו; וְכָל גּוּפוֹ מָלֵא שְׁחִין, וְהָיָה מֻטָּל בְּבַיִת רָעוּעַ, וְרַגְלֵי מִטָּתוֹ מֻנָּחִים בִּסְפָלִים שֶׁל מַיִם, כְּדֵי שֶׁלֹּא יַעֲלוּ עָלֶיהָ נְמָלִים. פַּעַם אַחַת הָיְתָה מִטָּתוֹ מֻנַּחַת בְּבַיִת רָעוּעַ. בִּקְּשׁוּ תַּלְמִידָיו לְפַנּוֹת מִטָּתוֹ, וְאַחַר כָּךְ לְפַנּוֹת אֶת הַכֵּלִים. אָמַר לָהֶם: בָּנַי, פַּנּוּ אֶת הַכֵּלִים וְאַחַר כָּךְ פַּנּוּ מִטָּתִי, שֶׁמֻּבְטָח לָכֶם: כָּל זְמַן שֶׁאֲנִי בַּבַּיִת אֵין הַבַּיִת נוֹפֵל". 
פִּנּוּ אֶת הַכֵּלִים וְאַחַר כָּךְ פִּנּוּ אֶת מִטָּתוֹ, וְנָפַל הַבַּיִת. אָמְרוּ לוֹ תַּלְמִידָיו: וְכִי מֵאַחַר שֶׁצַּדִּיק גָּמוּר אַתָּה, לָמָּה עָלְתָה לְךָ כָּךְ?" אָמַר לָהֶם:" בָּנַי, אֲנִי גָּרַמְתִּי לְעַצְמִי. שֶׁפַּעַם אַחַת הָיִיתִי מְהַלֵּךְ בַּדֶּרֶךְ לְבֵית חָמִי, וְהָיָה עִמִּי מַשּׂוֹי ג' חֲמוֹרִים; אֶחָד שֶׁל מַאֲכָל, וְאֶחָד שֶׁל מִשְׁתֶּה, וְאֶחָד שֶׁל מִינֵי מְגָדִים. בָּא עָנִי אֶחָד וְעָמַד לִי בַּדֶּרֶךְ וְאָמַר לִי: 'רַבִּי, פַּרְנְסֵנִי!' אָמַרְתִּי לוֹ: 'הַמְתֵּן עַד שֶׁאֶפְרֹק מִן הַחֲמוֹר.' לֹא הִסְפַּקְתִּי לִפְרֹק מִן הַחֲמוֹר עַד שֶׁיָּצְתָה נִשְׁמָתוֹ. הָלַכְתִּי וְנָפַלְתִּי עַל פָּנָיו וְאָמַרְתִּי: עֵינַי שֶׁלֹּא חָסוּ עַל עֵינֶיךָ - יִסָּמוּ; יָדַי שֶׁלֹּא חָסוּ עַל יָדֶיךָ - יִתְגַּדְּמוּ; רַגְלַי שֶׁלֹּא חָסוּ עַל רַגְלֶיךָ - יִתְקַטְּעוּ. וְלֹא נִתְקָרְרָה דַּעְתִּי עַד שֶׁאָמַרְתִּי: כָּל גּוּפִי יְהֵא מָלֵא שְׁחִין". אָמְרוּ לוֹ: אוֹי לָנוּ שֶׁרְאִינוּךָ בְּכָךְ!" אָמַר לָהֶם: "אוֹי לִי אִם לֹא רְאִיתוּנִי בְּכָךְ". עַד כָּאן. 
נַעֲמִיק קְצָת בְּסִפּוּר זֶה, 
כָּל אָדָם מֵאִתָּנוּ, לוּ אֵרַע לוֹ כַּדָּבָר הַזֶּה, וַדַּאי הָיָה מִצְטַעֵר, וְגַם בּוֹכֶה, שֶׁלְּמוּל עֵינָיו נִגְרַם לִיהוּדִי עָנִי לִגְוֹעַ בָּרָעָב - אֲבָל לְהַאֲשִׁים אֶת עַצְמוֹ, לֹא הָיָה מַאֲשִׁים, בְּטַעֲנָה: מֶה הָיָה עָלַי יוֹתֵר מִזֶּה לַעֲשׂוֹת? הֲלֹא קַמְתִּי לָתֵת לוֹ מַאֲכָל וּמַשְׁקֶה! 
נַחוּם אִישׁ גַּמְזוּ שָׁפַט וְדָן אֶת עַצְמוֹ כָּאן, בִּגְזַר דִּין חָמוּר בְּיוֹתֵר. נַפְשׁוֹ הַטְּהוֹרָה לֹא הִתְפַּשְּׁרָה בְּשׁוּם תֵּרוּץ. מַצְפּוּנוֹ הַטָּהוֹר וְהַנָּקִי דָּרַשׁ מִמֶּנּוּ נָקָם עַצְמִי עַל אֵרוּעַ זֶה בְּכָל חֹמֶר הַדִּין. 
וְכִלְשׁוֹן הַגְּמָרָא, שֶׁגַּם לְאַחַר שֶׁגָּזַר עַל עַצְמוֹ: יָדַי שֶׁלֹּא חָסוּ עַל יָדֶיךָ - יִתְגַּדְּמוּ! עֵינַי שֶׁלֹּא חָסוּ עַל עֵינֶיךָ - יִסָּמוּ! רַגְלַי שֶׁלֹּא חָסוּ עַל רַגְלֶיךָ - יִתְקַטְּעוּ! אמר עוד לְאַחַר כָּל זֶה: "לֹא נִתְקָרְרָה דַּעְתִּי, עַד שֶׁאָמַרְתִּי: 'כָּל גּוּפִי יְהֵא מָלֵא שְׁחִין'!". "לֹא נִתְקָרְרָה דַּעְתִּי" - טֹהַר הַנֶּפֶשׁ שֶׁלּוֹ לֹא נָתַן לוֹ לְהִתְקָרֵר, עַד שֶׁיְּמַצֶּה אֶת עָנְשׁוֹ כְּפִי מַעֲלַת טָהֳרָתוֹ. 
הֲרֵי שֶׁאָנוּ לְמֵדִים, שֶׁכְּכָל שֶׁנֶּפֶשׁ הָאָדָם טְהוֹרָה, זַכָּה, נְקִיָּה מֵחֵטְא וְעָוֹן וּמִכָּל תִּעוּב, זוֹעֶקֶת הִיא עַל שְׁלֵמוּתָהּ, וּמַרְגִּישָׁה כָּל פְּגָם דַּק שֶׁעֲדַיִן נִשְׁאַר בָּהּ, וְדוֹרֶשֶׁת בְּכָל חֹמֶר הַדִּין לְהַשְׁלִים אֶת הֶחָסֵר, וְתֵכֶף, לְלֹא שְׁהִיּוֹת וְכִי לֹא יָכוֹל הָיָה נַחוּם אִישׁ גַּמְזוּ לְלַמֵּד זְכוּת עַל עַצְמוֹ? וַדַּאי שֶׁיָּכֹל! אוּלָם הוּא הֵבִין, שֶׁשְּׁתֵּי קוֹלוֹת מְדַבְּרִים מִגְּרוֹנוֹ, קוֹל אֶחָד - הַמְלַמֵּד זְכוּת, סַלְחָנוּת עַצְמִית, וְקוֹל שֵׁנִי - הַדּוֹרֵשׁ וְזוֹעֵק: נַחוּם, נַחוּם, אַל תִּסְתַּפֵּק בִּזְכוּת עַל עַצְמְךָ, לְפִי טֹהַר נִשְׁמָתְךָ. רְאֵה לְהַשְׁלִים הֶחָסֵר, וְאַל תִּרְאֶה לְהִשְׁתַּמֵּט בְּקֻלּוֹת לְמִינֵיהֶם! כְּדַאי וּכְדַאי לְךָ לְמַצּוֹת עִם עַצְמְךָ אֶת כָּל חֹמֶר הַדִּין! 
סִפּוּר נוֹסָף מָצִינוּ בִּגְמָרָא בַּבָּא מְצִיעָא פד ע"א. 
רַבִּי אֶלְעָזָר, בְּנוֹ שֶׁל רַשְׁבִּ"י, עַל חָטָא שֶׁמָּסַר גַּנָּב רָשָׁע, הַבּוֹעֵל נַעֲרָה הַמְאֹרָסָה בְּיוֹם הַכִּפּוּרִים, וּמְסָרוֹ לַמַּלְכוּת עַל גְּנֵבָתוֹ, וְתָלוּהוּ, הֶעֱנִישׁ אֶת עַצְמוֹ, וְהָיָה קוֹרֵא לַיִּסּוּרִים שֶׁיָּבוֹאוּ עָלָיו כָּל לַיְלָה, וְהָיוּ מִדֵּי לַיְלָה בָּאִים עָלָיו יִסּוּרִים נוֹרָאִים, וּבְכָל לַיְלָה הָיוּ מְכִינִים לוֹ שִׁשִּׁים סְדִינִים, וּבַבֹּקֶר מוֹשְׁכִים מִמֶּנּוּ שִׁשִּׁים עֲרֵבוֹת מְלֵאוֹת דָּם שֶׁזָּב מִמֶּנּוּ מֵהַשְּׁחִין שֶׁהָיָה עָלָיו, וְגַם שָׁם נֶאֱמַר: "לֹא נִתְקָרְרָה דַּעְתּוֹ", עַד שֶׁקָּרָא לְיִסּוּרִים נוֹרָאִים אֵלּוּ לָבוֹא עָלָיו. 
עַל רַב הוּנָא מְסֻפָּר בַּגְּמָרָא (מועד קטן כה), שֶׁפַּעַם אַחַת הִתְהַפְּכָה לוֹ הָרְצוּעָה שֶׁל הַתְּפִלִּין, וְהִתְעַנָּה עַל כָּךְ אַרְבָּעִים תַּעֲנִיּוֹת. 
וְכֵן עַל רַב חִסְדָּא, שֶׁדִּבֵּר דִּבּוּר קַל שֶׁלֹּא מַסְפִּיק לִכְבוֹד רַבּוֹ, הִתְעַנָּה אַרְבָּעִים יוֹם. 
וְכֵן עוֹד עַל רַב הוּנָא, עַל שֶׁחָשַׁד לְרַב חִסְדָּא, הִתְעַנָּה אַרְבָּעִים תַּעֲנִיּוֹת (בבא מציעא לג). 
רַבִּי אֶלְעָזָר בֶּן עֲזַרְיָה, שֶׁיָּצְאָה פָּרַת שְׁכֶנְתּוֹ עִם מַשָּׂא בְּשַׁבָּת וְלֹא מִחָה בָּהּ, הִתְעַנָּה עַל כָּךְ, עַד שֶׁהֻשְׁחֲרוּ שִׁנָּיו מֵהַתַּעֲנִיּוֹת. 
עַל רַבִּי זֵירָא מְסֻפָּר בַּתַּלְמוּד, שֶׁהִתְעַנָּה מֵאָה תַּעֲנִיּוֹת, כְּדֵי שֶׁלֹּא יִשְׁלֹט בּוֹ אוּר שֶׁל גֵּיהִנֹּם, וּבְכָל שְׁלֹשִׁים יוֹם הָיָה בּוֹדֵק עַצְמוֹ בָּאֵשׁ, לִרְאוֹת אִם הָאֵשׁ שֶׁלְּמַטָּה שׁוֹלֶטֶת בּוֹ, כְּדֵי לָדַעַת אִם תִּשְׁלֹט בּוֹ כְּמוֹ כֵן אֵשׁ גֵּיהִנֹּם. 
מַה הֱבִיאָם לְכָל זֶה? 
כַּמָּה שֶׁהַנֶּפֶשׁ יוֹתֵר נְקִיָּה וּטְהוֹרָה, יוֹתֵר דּוֹרֶשֶׁת מֵעַצְמָהּ חֻמְרוֹת וְלֹא קֻלּוֹת. 
אִם הַמְדֻבָּר בְּכָל תְּחוּמֵי הָאִסּוּרִים שֶׁבַּתּוֹרָה, עַל אַחַת כַּמָּה וְכַמָּה בְּנוֹשֵׂא הַצְּנִיעוּת, אֲבִיזָר לאֶחָד מִשְּׁלֹשׁ הָעֲבֵרוֹת שֶׁנֶּאֱמַר עֲלֵיהֶם: יֵהָרֵג וְאַל יַעֲבֹר. הַגּוֹרֵם הַגָּדוֹל לְהַכְשִׁיל וּלְהַחֲטִיא וּלְהַפִּיל עַם רַב מִיִּשְׂרָאֵל, וּבִפְרָט לְהַתִּישׁ אֶת כָּל כֹּחַ הַקְּדֻשָּׁה וְהַיִּרְאָה, שֶׁכַּיָדוּעַ, אֵין לְךָ עָווֹן הַמְקָרֵר אֶת נֶפֶשׁ הָאָדָם מִכָּל מַעֲלָה בַּתּוֹרָה, קְדֻשָּׁה וְיִרְאַת שָׁמַיִם, כְּמוֹ, חָלִילָה, עָוֹן זֶה. 
וְדַוְקָא כָּאן, רַבּוֹת אָנוּ שׁוֹמְעִים עַל קֻלּוֹת שֶׁאֵין רוּחַ חֲכָמִים נוֹחָה מֵהֵן, וּשְׁאֵלָתֵנוּ: מַדּוּעַ אַתְּ מְקִלָּה בִּפְרָטִים אֵלּוּ וְאֵלּוּ הַמְפֻקְפָּקִים, הֲלֹא, אוֹ שֶׁזֶּה אָסוּר, מַכְשִׁיל, פָּרוּץ - אוֹ שֶׁזֶּה מֻתָּר, צָנוּעַ וְקָדוֹשׁ. אֵין בָּאֶמְצַע! וְאֵיךְ אַתְּ מַכְנִיסָה עַצְמֵךְ לְגֶשֶׁר צַר כָּזֶה, שֶׁתְּהוֹם פְּעוּרָה מִכָּאן וּמִכָּאן, וּלְהַלֵּךְ עַל קֻלָּה מְפֻקְפֶּקֶת, שֶׁוַּדַּאי אֵינָהּ נוֹבַעַת מִנָּשִׁים בַּעֲלוֹת הַנֶּפֶשׁ הַטְּהוֹרָה וְהַנְּקִיָּה. נִשְׁאַל אֶת עַצְמֵנוּ: וְכִי קֻלּוֹת אֵלּוּ לֹא שִׁעֲרוּם אִמּוֹתֵינוּ מִפְּאַת חֹסֶר טֹהַר נִשְׁמָתָן אוֹ מִטָּהֳרָה יְתֵרָה שֶׁהָיְתָה בְּנִשְׁמָתָן? אִם כֵּן, אֵיךְ נַחֲשִׁיב אֶת עַצְמֵנוּ זַכּוֹת וּטְהוֹרוֹת יוֹתֵר מֵאִמּוֹתֵינוּ?! 
ג - "ולא תתורו אחרי לבבכם ואחרי עיניכם"
לְאוֹר דְּבָרֵינוּ הַנַּ"ל, יוּבְנוּ כַּמָּה תְּמִיהוֹת שֶׁיֶּשְׁנָן בְּפָסוּק זֶה. 
רַבּוֹתֵינוּ דָּרְשׁוּ פָּסוּק זֶה עַל נוֹשְׂאֵנוּ - נוֹשֵׂא "הַקְּדֻשָּׁה". 
וְיֵשׁ לְהָבִין, לָמָּה לֹא נֶאֱמַר בְּפַשְׁטוּת - שֶׁלֹּא לַחֲטֹא וּלְהִזָּהֵר מֵאִסּוּרֵי עֲרָיוֹת? כָּאן דִּבְּרָה תּוֹרָה כְּאִלּוּ בְּרֶמֶז, עַד שֶׁבָּאוּ רַבּוֹתֵינוּ וְדָרְשׁוּ זֹאת לְעִנְיַן עֲרָיוֹת, מַדּוּעַ? 
וְעוֹד יֵשׁ לְהָבִין, לָמָּה לֹא נֶאֱמַר בְּקִצּוּר, וְלֹא תָּתוּרוּ בִּלְבַבְכֶם וּבְעֵינֵיכֶם, מַהוּ "אַחֲרֵי" שֶׁנּוֹסַף בְּפָסוּק זֶה? 
אֶלָּא כָּאן אֶפְשָׁר שֶׁהַפָּסוּק רוֹמֵז רֶמֶז נִפְלָא עַל הַנּוֹשֵׂא שֶׁלָּנוּ: 
"תָּתוּרוּ" מִלְּשׁוֹן "הַתָּרִים אֶת הָאָרֶץ", לְשׁוֹן רִגּוּל וְחִטּוּט. 
נָשִׁים רַבּוֹת נִזְהָרוֹת אָמְנָם מֵאִסּוּרִים מְפֹרָשִׁים, אוּלָם עֲדַיִן יֵשׁ בְּקִרְבָּן יֵצֶר הַחִטּוּט וְהַחִפּוּשׁ "אַחֲרֵי" מַתִּירִים "אַחֲרֵי" מְקִלִּים, וְלָכֵן גַּם נִתְוַסֵּף בַּתּוֹרָה מִלַּת "אַחֲרֵי", כְּאָדָם שֶׁתָּר אַחַר מַשֶּׁהוּ אַחֵר. וְזוֹ אַזְהָרַת הַתּוֹרָה, שֶׁלֹּא תְּחַפְּשׂוּ וּתְחַטְּטוּ אַחֲרֵי הַתָּרִים שֶׁלְּבַבְכֶם וְעֵינֵיכֶם נוֹטִים לָהֶם מֵחֲמַת חֵשֶׁק וְתַאֲוָה, תַּחְשְׁבוּ בְּעַצְמְכֶם מֵאַיִן נוֹבֵעַ הָרָצוֹן לְהָקֵל. 
כִּי הֲלֹא פָּשׁוּט, 
נֶפֶשׁ קְדוֹשָׁה דּוֹרֶשֶׁת מֵעַצְמָהּ פָּחוֹת לְהִתְבַּלֵּט, פָּחוֹת לְהֵרָאוֹת וּלְהִשָּׁמַע, פָּחוֹת לִמְשֹׁךְ עֵינֵי רוֹאִים וּתְשׂוּמֶת לִבָּם, הֵן מֵחֲמַת הַמַּלְבּוּשִׁים, הֵן מֵחֲמַת הַהַנְהָגָה הַצְּנוּעָה בְּדִבּוּר שָׁקֵט וּבִתְנוּעָה שְׁקֵטָה. 
נֶפֶשׁ קְדוֹשָׁה דּוֹרֶשֶׁת: כָּל כְּבוּדָהּ בַת מֶלֶךְ פְּנִימָה, בּוּשָׁה וְיִרְאָה, הִסְתַּיְּגוּת וּסְלִידָה מִכָּל מַשֶּׁהוּ הַיָּכוֹל לְהַוּוֹת מִכְשׁוֹל לָרַבִּים. 
וּלְעֻמָּתָהּ - נֶפֶשׁ שֶׁעֲדַיִן לֹא זָכְתָה לְטָהֳרָה כָּרָאוּי - חִשְׁקָהּ הַפְּנִימִי לִהְיוֹת נִרְאֵית וְנִשְׁמַעַת, וְזֶה בִּהְיוֹתָהּ מִסְתּוֹבֶבֶת בִּרְחוֹבוֹת קִרְיָה, בִּלְבוּשׁ מַלְכוּת וְאַרְגָּמָן, וְכָל מַחְשְׁבוֹתֶיהָ בְּמַעֲשֶׂיהָ, בְּדִבּוּרֶיהָ וּבִתְנוּעוֹתֶיהָ, לִמְשֹׁךְ וּלְגָרוֹת יֵצֶר הָרוֹאִים. 
אִם כֵּן, זוֹ הַזְהָרָת הַתּוֹרָה "וְלֹא תָתוּרוּ" - לֹא תְּחַטְּטוּ וּתְחַפְּשׂוּ לִהְיוֹת תָּרִים אַחֲרֵי לְבַבְכֶם וְעֵינֵיכֶם, לְחַפֵּשׂ הֶתֵּרִים לְיִצְרֵיכֶם שֶׁבַּלֵּב וְשֶׁבָּעֵינַיִם, אֶלָּא תַּחְשְׁבוּ מְאֹד עַל כָּל קֻלָּא וְקֻלָּא מֵאַיִן הִיא נוֹבַעַת, וְרַק אִם הִיא כְּשֵׁרָה לַחֲלוּטִין, לְלֹא נְגִיעוֹת, הִשְׁתַּמְּשׁוּ בָּהּ, וְאִם לָאו - לָאו. 
ד - מתלמידיו של אברהם אבינו, ומתלמידיו של בלעם הרשע
רַבּוֹתֵינוּ בְּמַסֶּכֶת אָבוֹת (פ"ה, כ) נָתְנוּ סִימָנִים לְהַבְחָנָה: אֵיזוֹ נֶפֶשׁ מִשְׁתַּיֶּכֶת לִישִׁיבָתוֹ שֶׁל אַבְרָהָם אָבִינוּ ע"ה, אוֹ לִישִׁיבָתוֹ שֶׁל בִּלְעָם הָרָשָׁע. 
עַיִן טוֹבָה, רוּחַ נְמוּכָה וְנֶפֶשׁ שְׁפֵלָה - מִתַּלְמִידָיו שֶׁל אַבְרָהָם אָבִינוּ ע"ה. עַיִן רָעָה, רוּחַ גְּבוֹהָה וְנֶפֶשׁ רְחָבָה - מִתַּלְמִידָיו שֶׁל בִּלְעָם הָרָשָׁע. 
וּשְׁלֹשֶׁת סִימָנִים אֵלּוּ מַמָּשׁ, מְשַׁקְּפִים אֶת הַצְּנוּעָה וְהַבִּלְתִּי צְנוּעָה. 
א. עַיִן טוֹבָה - נֶפֶשׁ הַמְחַפֶּשֶׂת לְהִצְטַנֵּעַ, טוֹבַת עַיִן בְּטוֹבָתָן שֶׁל אֲחֵרִים, אֵינָהּ מְחַפֶּשֶׂת לְהִתְבַּלֵּט עַל אֲחֵרִים, שֶׁזֶּה נוֹבֵעַ מֵעַיִן רָעָה בְּהִדּוּרֵיהֶם וּבְיָפְיָם שֶׁל אֲחֵרִים, וְעַל כֵּן רְצוֹנָהּ לְהִתְבַּלֵּט יוֹתֵר מֵאֲחֵרִים, כֵּיוָן שֶׁאֵין הִיא יְכוֹלָה לִסְבֹּל עֶלְיוֹנוּת וְיֹפִי וְהָדָר שֶׁל אֲחֵרִים יוֹתֵר מֵאֲשֶׁר עָלֶיהָ, כִּי עֵינָהּ רָעָה בְּשֶׁל אֲחֵרִים. 
ב. רוּחַ נְמוּכָה - נֶפֶשׁ טְהוֹרָה מִזֻּהֲמַת הַפְּרִיצוּת וְהַגַּאֲוָה, אֵינָהּ מְחַפֶּשֶׂת לְהֵרָאוֹת וּלְהִשָּׁמַע וּלְהַבְלִיט אֶת מַעֲלוֹתֶיהָ שֶׁיֵּשׁ בָּהּ, אוֹ שֶׁאֵין בָּהּ כְּדֵי שֶׁיַּחְשְׁבוּ שֶׁיֵּשׁ בָּהּ, אֶלָּא רוּחָהּ נְמוּכָה בַּעֲנָוָה וּבִצְנִיעוּת. הַהֲלִיכָה, הַהַנְהָגָה, הַדִּבּוּר וְהַלְּבוּשׁ, בּוּשָׁה וּצְנִיעוּת הֵם בְּנַפְשָׁהּ מַמָּשׁ טְבוּעִים. וְהַהֵפֶךְ בְּרוּחַ גְּבוֹהָה, הַמְּלֵאָה גַּאֲוָה, וְכָל מַחְשְׁבוֹתֶיהָ רַק לִמְצֹא מַלְבּוּשׁ כָּזֶה שֶׁאֵין כמוהו לְאַף אַחַת מֵחַבְרוֹתֶיהָ, מַלְבּוּשׁ שֶׁכֻּלָּם - לְפָחוֹת בְּפִיהֶם - יְשַׁבְּחוּהָ וִיפָאֲרוּהָ, וּבוֹ תִּתְנוֹסֵס עַל כֻּלָּם. וְזֶה מִפְּאַת שֶׁעֲדַיִן הַנֶּפֶשׁ מְלֵאָה רָצוֹן וּמְשִׁיכָה להתבלטות מֵאֲבִיזְרֵי עֲרָיוֹת. 
ג. נֶפֶשׁ שְׁפֵלָה - א עִנְיַן הִסְתַּפְּקוּת בַּמּוּעָט, כַּמּוּבָא בַּמְפָרְשִׁים: נֶפֶשׁ הַמְטֹהָרָה - דַּי לָהּ לְצֹרֶךְ הַחֹמֶר בַּנִּצְרָךְ לָהּ בִּלְבַד, הֱיוֹת וְכָל מַעֲיָנָהּ וְטִרְדָּתָהּ כֵּיצַד לִדְאֹג לַעֲתִידָהּ הַנִּצְחִי, וְכֵיצַד לְלַטֵּשׁ וּלְהַבְרִיק אֶת הַנְּשָׁמָה הַטְּהוֹרָה, בִּמְקוֹם אֶת גּוּפָהּ, שֶׁאֵינוֹ אֶלָּא כְּלִי הַמַּחֲזִיק וְאוֹצֵר בְּתוֹכוֹ אֶת הַנְּשָׁמָה הַקְּדוֹשָׁה.וּבָרוּר לָהּ שֶׁעָדִיף לְהַשְׁקִיעַ בַּתַּכְלִית וְלֹא בַּנַּרְתִּיק בִּלְבַד, שֶׁאֵינוֹ אֶלָּא גּוּף כָּלֶה וְנִפְסָד. 
וַהֲרֵי קִשּׁוּט וְיִפּוּי הַנְּשָׁמָה אֵינוֹ בְּתַכְשִׁיטִים וּלְבוּשִׁים, וּבְהַבְלָטָה וְהַשְׁמָעָה וְהֵרָאוּת לְעֵין כֹּל, לְהֵפֶךְ! קִשּׁוּט וְלִטּוּשׁ הַנְּשָׁמָה - צְנִיעוּת וּבוּשָׁה, הִתְגַּבְּרוּת עַל הָרְצוֹנוֹת, כְּפִיַּת הַיְצָרִים וְהַתַּאֲווֹת. בְּזֶה הַנְּשָׁמָה בָּאָה אֶל הַמֶּלֶךְ, וְאָז כָּל אֲשֶׁר תֹּאמַר יִנָּתֵן לָהּ מִבֵּית הַמַּלְכוּת אֲשֶׁר לַמֶּלֶךְ, מַלְכּוֹ שֶׁל עוֹלָם. 
ה - למדנו יראת חטא מבתולה" (סוטה כב)
רַבִּי יוֹחָנָן שָׁמַע בְּתוּלָה אַחַת שֶׁנָּפְלָה עַל פָּנֶיהָ וְהִתְפַּלְּלָה: "רִבּוֹנוֹ שֶׁל עוֹלָם בָּרָאתָ גַּן עֵדֶן לַצַּדִּיקִים, וּבָרָאתָ גֵּיהִנֹּם לָרְשָׁעִים. יְהִי רָצוֹן, שֶׁלֹּא יִכָּשְׁלוּ בִּי בְּנֵי אָדָם, וְיַפְסִידוּ חֶלְקָם בְּגַן עֵדֶן וְיִירְשׁוּ גֵּיהִנֹּם! 
כְּשֶׁשָּׁמַע זֹאת רַבִּי יוֹחָנָן, אָמַר: 
"לָמַדְנוּ יִרְאַת חָטָא מִבְּתוּלָה"! 
נִתְבּוֹנֵן, עַל מָה וְלָמָּה הָיְתָה הִתְפַּעֲלוּתוֹ שֶׁל רַבִּי יוֹחָנָן מֵאוֹתָהּ בְּתוּלָה, עַד שֶׁרַבִּי יוֹחָנָן - אָמוֹרָא קָדוֹשׁ - אָמַר, שֶׁנִּתְחַדֵּשׁ לָנוּ כָּאן לִמּוּד מְיֻחָד בְּ"יִרְאַת חָטָא". 
רַבִּי יוֹחָנָן הִתְפַּעֵל בְּשָׁמְעוֹ תְּפִלָּתָהּ שֶׁל אוֹתָהּ בְּתוּלָה, כִּי הֵבִין פָּשׁוּט, שֶׁתְּפִלָּה כָּל כָּךְ מֵעֹמֶק הַלֵּב זוֹ, בָּאָה לְאַחַר בִּצּוּעַ הַמַּקְסִימוּם שֶׁכְּבָר עוֹשָׂה אוֹתָהּ בְּתוּלָה. 
שֶׁהֲרֵי לֹא יִתָּכֵן שֶׁעֲדַיִן הִיא אֵינָהּ עוֹשָׂה אֶת הַמֻּטָּל הָאֶפְשָׁרִי עָלֶיהָ לַעֲשׂוֹת, וּבָאָה לְהִתְפַּלֵּל שֶׁלֹּא יִכָּשְׁלוּ בָּהּ. 
וְאִם כֵּן, זוֹהִי יִרְאַת חָטָא. 
שֶׁהִיא אָמְנָם מִצִּדָּהּ עוֹשָׂה כְּכָל אֲשֶׁר בִּיכָלְתָהּ לַעֲשׂוֹת בִּצְנִיעוּת לְבוּשָׁהּ, הַנְהָגָתָהּ, אֶלָּא שֶׁעֲדַיִן יְרֵאָה פֶּן אוּלַי אֵינָהּ מַסְפִּיק עוֹשָׂה אֶת הַשְּׁלֵמוּת הַנִּדְרֶשֶׁת, וַאֲפִלּוּ אִם כֵּן, יְרֵאָה לְנַפְשָׁהּ, פֶּן וְאוּלַי יִכָּשְׁלוּ בָּהּ בְּנֵי אָדָם, שֶׁלֹּא מֵחֲמַת הִתְרַשְּׁלוּתָהּ, אֶלָּא מֵחֲמַת יִצְרָם הָרַע שֶׁלָּהֶם, אֲבָל סוֹף סוֹף הִיא הַגְּרָמָא לָהֶם, אַף שֶׁמִּצִּדָּהּ אֵינָהּ חֲפֵצָה בְּכָךְ. 
וְעַל כָּךְ נוֹשֵׂאת הִיא תְּפִלָּה לַה' יִתְבָּרַךְ, וְטוֹעֶנֶת: רִבּוֹנוֹ שֶׁל עוֹלָם! אֲנִי עוֹשָׂה כְּכָל הַאֶפְשָׁר וְהַמֻּטָּל עָלַי כְּפִי הֲבָנָתִי, אֲבָל אֶת מַה שֶּׁאֵין בִּיכָלְתִּי לִמְנֹעַ כְּדֵי שֶׁלֹּא יִכָּשְׁלוּ בִּי בְּנֵי אָדָם - עַל זֹאת דְּרוּשָׁה רַק תְּפִלָּה וְסִיַּעְתָּא דִּשְׁמַיָּא מִמְּךָ, שֶׁלֹּא אֲהַוֶּה מִכְשׁוֹל לִבְנֵי אָדָם, גַּם שֶׁלֹּא מֵרָצוֹן וּמִבְּלִי יְדִיעָתִי. 
וּמִזֶּה הִתְפַּעֵל רַבִּי יוֹחָנָן, וְאָמַר: לָמַדְנוּ "יִרְאַת חָטָא", פָּשׁוּט לִירָא וּלְפַחֵד מֵהַחֵטְא. וְהַיְנוּ, אַף שֶׁאָדָם עוֹשֶׂה כָּל אֲשֶׁר בִּיכָלְתּוֹ - אַל יִסְתַּפֵּק בְּכָךְ וְיֹאמַר: "שָׁלוֹם עָלַי נַפְשִׁי. דַּי, אֲנִי עוֹשֶׂה כְּכָל אֲשֶׁר בִּיכָלְתִּי, וְהָלְאָה מָה אִכְפַּת לִי?" לֹא, אֶלָּא צָרִיךְ שֶׁיִּהְיֶה יָרֵא מֵהַחֵטְא, פֶּן וְאוּלַי יְהֵא גְּרָמָא לְמִכְשׁוֹל אֲחֵרִים עַל יָדוֹ, שֶׁלֹּא בִּידִיעָתוֹ וְשֶׁלֹּא בְּאַשְׁמָתוֹ. וְעַל זֶה, כֵּיוָן שֶׁאֵין בְּיָדוֹ אָמְנָם לַעֲשׂוֹת כְּלוּם, אֲבָל הַמִּתְפַּלֵּל עַל כָּךְ, וְנוֹשֵׂא בַּקָּשָׁה וְתַחֲנוּן לַה' יִתְבָּרַךְ עַל כָּךְ, וַדַּאי זֶהוּ יִרְאַת חָטָא, וִיסַיְּעוּהוּ מִן הַשָּׁמַיִם שֶׁלְּעוֹלָם לֹא תֵּצֵא תַּקָּלָה וּמִכְשׁוֹל מִתַּחַת יָדוֹ גַּם כְּשֶׁאֵין הַדָּבָר תָּלוּי בּוֹ. 
וְכַסִּפּוּר הַמְפֻרְסָם בְּבִתּוֹ שֶׁל הַ"חֲתַם סוֹפֵר", שֶׁאָבִיהָ רָאָה אוֹתָהּ בּוֹכָה, וּכְשֶׁשְּׁאָלָהּ לְסִבַּת בְּכִיָּתָהּ, עָנְתָה שֶׁהִיא מִתְפַּלֶּלֶת לַבּוֹרֵא שֶׁיִּקַּח מִמֶּנָּה אֶת יָפְיָהּ, כְּדֵי שֶׁלֹּא תְּהַוֶּה מִכְשׁוֹל לִבְנֵי אָדָם. וּבֵרְכָהּ אָבִיהָ, שֶׁבִּזְכוּת זֶה תֵּלֵד בֵּן שֶׁיָּאִיר אֶת עֵינֵי יִשְׂרָאֵל. וְכֵן הָיָה, שֶׁנִּטַּל יָפְיָהּ, וְזָכְתָה לְהוֹלִיד בֵּן גָּדוֹל בְּיִשְׂרָאֵל. 
וּכְמוֹ שֶׁכֵּן הָבִין רַבִּי יוֹסִי דְּמִן יָקְרָת בְּהַקְפָּדָתוֹ עַל בִּתּוֹ שֶׁגָּרְמָה מִכְשׁוֹל לִבְנֵי אָדָם, וְאַף שֶׁלֹּא הָיָה זֶה בִּידִיעָתָהּ, כַּמּוּבָא בִּגְמָרָא תַּעֲנִית (כד), שֶׁרָאָה פַּעַם רַבִּי יוֹסִי שֶׁאֶחָד סוֹתֵר אֶת גֶּדֶר הַדְּקָלִים שֶׁהָיְתָה לוֹ בַּבַּיִת וְעָשָׂה בָּהּ חוֹר. נִגַּשׁ אֶל הַיְּהוּדִי הַזֶּה וְשָׁאַל אוֹתוֹ: לָמָּה אַתָּה סוֹתֵר אֶת גֶּדֶר הַדְּקָלִים שֶׁלִּי? מֶה עָשִׂיתִי לְךָ? מַדּוּעַ אַתָּה עוֹשֶׂה בָּהּ חוֹר? וּמֵשִׁיב לוֹ אוֹתוֹ יְהוּדִי: רַבִּי, יֵשׁ לְךָ בַּת, וַאֲנִי רוֹצֶה לְהִסְתַּכֵּל בָּהּ. נִכְנַס רַבִּי יוֹסִי הַבַּיְתָה וְאָמַר לְבִתּוֹ: בִּתִּי, אַתְּ מְצַעֶרֶת אֶת הָאֲנָשִׁים. שׁוּבִי לַעֲפָרֵךְ, וְאַל יִכָּשְׁלוּ בָּךְ בְּנֵי אָדָם! וְכָךְ הָיָה, וּמֵתָה בִּתּוֹ. 
וְהַבֵּאוּר לְכָךְ הוּא: שֶׁכָּךְ הֵבִין רַבִּי יוֹסִי - אָבִיהָ - שֶׁהַטּוֹב הָאֲמִתִּי לְבִתּוֹ הוּא לָמוּת וּלְהֵעָלֵם מִן הָעוֹלָם מֵאֲשֶׁר לְהַכְשִׁיל, וַאֲפִלּוּ שֶׁזֶּה בְּאָנְסָהּ וְשֶׁלֹּא לִרְצוֹנָהּ וְשֶׁלֹּא בִּידִיעָתָהּ (וְאוּלַי גַּם הֵבִין אָבִיהָ, שֶׁהָאַשְׁמָה בְּבִתּוֹ הִיא בְּכָךְ שֶׁלֹּא הִתְפַּלְּלָה שֶׁלֹּא יִכָּשְׁלוּ בָּהּ, כְּאוֹתָהּ בְּתוּלָה, וְיֵשׁ כָּאן חִסָּרוֹן בְּ"יִרְאַת חָטָא") 
ו - כל הגדול מחברו, יצרו גדול הימנו
פְּשָׁט דִּבְרֵי חֲזַ"ל: כְּכָל שֶׁהָאָדָם גָּדוֹל יוֹתֵר מֵחֲבֵרוֹ, יִצְרוֹ יוֹתֵר גּוֹבֵר עָלָיו בְּדַקּוּת הָעֲבֵרָה, וּמַה שֶׁאֵצֶל אָדָם רָגִיל אֵין זֶה נֶחְשָׁב בִּכְלָל לַעֲבֵרָה, מִגֹּדֶל דַּקּוּתָהּ, אֵצֶל אָדָם גָּדוֹל זֶה נִסְיוֹנוֹ, וְהַמֻּטָּל עָלָיו לְהִתְנַקּוֹת גַּם מִדַּקָּה מִן הַדַּקָּה, וְלִהְיוֹת מַעֲשָׂיו בְּצֵרוּף מַחְשָׁבָה נְקִיָּה מִכָּל פְּנִיָּה, וְכָל שֶׁכֵּן שֶׁמַּעֲשָׂיו יִהְיוּ מֻשְׁלָמִים בְּיוֹתֵר. 
אוּלָם לְעִנְיָנֵנוּ נִרְאֶה לְפָרֵשׁ דִּבְרֵי חֲזַ"ל אֵלּוּ בְּפֵרוּשׁ נוֹסָף וַאֲמִתִּי. 
הֲלֹא הַיֵּצֶר הָרָע - הוּא הַשָּׂטָן, הוּא מַלְאַךְ הַמָּוֶת - אָמָּן בְּמִלְחַמְתּוֹ זֶה שָׁנִים רַבּוֹת. רֻבָּם נִצּוֹדִים בְּרִשְׁתּוֹ, וּמְצוּדָתוֹ פְּרוּשָׂה עַל כָּל הַחַיִּים. 
וּכְמוֹ שֶׁכָּל סוֹחֵר מְחַשֵּׁב, חוֹקֵר וְדוֹרֵשׁ כֵּיצַד לְהַרְוִיחַ אֶת עִסְקוֹ וּלְהַרְבּוֹת אֶת נְכָסָיו, וְזֹאת בְּהִתְבּוֹנְנוֹ אֵיזֶה מוּצָר רִוְחִי אֶצְלוֹ, מֵהֵם הַמּוּצָרִים הַמַּכְנִיסִים לוֹ הַרְבֵּה רֶוַח. וּבְאוֹתָם עֲנָפִים הַמַּרְוִיחִים, הוּא מַשְׁקִיעַ יוֹתֵר אֶת מִרְצוֹ וְהוֹנוֹ, וְאִלּוּ בִּדְבָרִים פְּעוּטִים, שֶׁפָּחוֹת רִוְחוֹ גָּדוֹל בָּהֶם, מַשְׁקִיעַ פָּחוֹת. 
כְּמוֹ כֵן הַסּוֹחֵר הַגָּדוֹל, הֲלֹא הוּא יִצְרֵנוּ הָרַע, מַשְׂטִין וּמְקַטְרֵג דַּוְקָא עַל "חֲסִידָיו" הַנֶּאֱמָנִים הַנִּשְׁמָעִים לוֹ. 
וּבְכֵן עוֹשֶׂה הוּא חֶשְׁבּוֹן פָּשׁוּט: לָמָּה לִי לְהַשְׁקִיעַ מַאֲמָץ גָּדוֹל בְּפִתּוּי בְּנֵי אָדָם וּבְהַכְשָׁלָתָם עַל מִצְווֹת הַתּוֹרָה בְּאֹפֶן פְּרָטִי, דְּהַיְנוּ, לֵילֵךְ וְלִכָּנֵס בְּתוֹךְ כָּל אֶחָד, וּלְפַתּוֹתוֹ לַעֲבֹר עַל מִצְווֹת הַתּוֹרָה - זֶהוּ "רִוְחִי" פָּחוֹת וְטֹרַח מְרֻבֶּה. עֵצָה קַלָּה יוֹתֵר, וְרִוְחִית יוֹתֵר יֶשְׁנָהּ: 
לִתְפֹּס כַּמָּה מַחֲטִיאֵי רַבִּים, שֶׁמַּגִּיעַ לָהֶם לִהְיוֹת מַחֲטִיאֵי רַבִּים, מִפְּנֵי רֹעַ מַעֲשֵׂיהֶם, שֶׁהֵרֵעוּ עַצְמָם מִכֹּחַ בְּחִירָתָם הָרַע, וּלְהִשְׁתַּמֵּשׁ בָּהֶם כִּכְלֵי עֵזֶר נִפְלָאִים לְהַכְשִׁיל בְּנֵי אָדָם, הֱיוֹת וְיֶשְׁנָם הַרְבֵּה בְּנֵי אָדָם שֶׁיֵּשׁ בְּכֹחָם לְהִתְגַּבֵּר עַל יִצְרָם הַפְּנִימִי הַפְּרָטִי, אֲבָל לַעֲמֹד בִּפְנֵי הַיֵּצֶר הַחִיצוֹנִי, הָרְחוֹבִי, אֵין בְּכֹחָם (כַּיָּדוּעַ מִדִּבְרֵי הַגְּרָ"א). וּבְכֵן, אֶעֱבֹד - אוֹמֵר הַיֵּצֶר הָרַע - לְהַשְׁקִיעַ בַּקִּלְקוּל הָרְחוֹבִי וְהַחִיצוֹנִי, וַאֲזַי הַרְבֵּה יֻשְׁפְּעוּ מִכָּךְ בְּנֵי אָדָם, וְיִצּוֹדוּ בְּרִשְׁתִּי. 
וּבְכֵן, אֶת מִי לוֹקְחִים לִ"שְׂכִירִים", שֶׁיַּעַבְדוּ לוֹ נֶאֱמָנָה וִיבַצְּעוּ מְלַאכְתּוֹ בָּאֱמוּנָה וּבִמְסִירוּת בִּ"שְׂכִירוּת חִנָּם"? 
עַל כָּךְ עוֹשֶׂה הַיֵּצֶר הָרָע חֶשְׁבּוֹן נוֹסָף: 
עָדִיף לִי לִקַּח וּלְהַשְׁקִיעַ בְּכָאֵלּוּ שֶׁמְּאֹד נִמְשָׁכִים לָהֶם בְּנֵי הָאָדָם וּמִתְפַּתִּים אַחֲרֵיהֶם בְּגָדוֹל, מֵאֲשֶׁר לְהַשְׁקִיעַ בְּכָאֵלֶּה שֶׁאֵין בְּכֹחָם כָּל כָּךְ לְפַתּוֹת וְלִמְשֹׁךְ. 
וּבְכֵן, אֶת מִי יָכוֹל לִמְצֹא, אוֹתוֹ מַלְאָךְ נוֹרָא, לְכֵלִים מַתְאִימִים לִמְלַאכְתּוֹ בְּהַחְטָאַת הָרַבִּים, בְּקַלּוּת וּבִמְהִירוּת כְּמוֹ אֶת הַנָּשִׁים? 
וּשְׁתֵּי סִבּוֹת לַדָּבָר: 
א. נָשִׁים - דַּעְתָּן קַלּוֹת לְהִתְפַּתּוֹת (וְעַל כֵּן הַנָּחָשׁ הִקְדִּים לָבוֹא לְחַוָּה לִפְנֵי שֶׁיָּבוֹא לְאָדָם הָרִאשׁוֹן. רש"י) 
ב. בִּלְבוּשׁ שֶׁלֹּא צָנוּעַ שֶׁהָאִשָּׁה מִתְפַּתָּה לִלְבֹּשׁ, עוֹשָׂה מְלַאכְתּוֹ בֶּאֱמוּנָה וּבִשְׁלֵמוּת, שֶׁהֲרֵי בְּכָךְ נִכְשָׁלִים בָּהּ בְּנֵי אָדָם רַבִּים, וְנוֹפְלִים מִכָּל קְדֻשָּׁתָם וְיִרְאָתָם, כַּיָּדוּעַ, שֶׁאֵין לְךָ מְקָרֵר וּמַתִּישׁ כֹּחַ הַנְּשָׁמָה הַקְּדוֹשָׁה כְּעָוֹן זֶה, וּבְנָקֵל לוֹ לְפַתּוֹת אֶת הָאִשָּׁה, וְלַעֲשׂוֹתָהּ חַסְרַת מוּסָרִיּוּת וְאַחֲרָיוּת עַל מַעֲשֶׂיהָ, בְּאָמְרָהּ: וְכִי מָה אֲנִי כְּבָר עוֹשָׂה, הֲלֹא כָּל מַעֲשַׂי בְּשֵׁב וְאַל תַּעֲשֶׂה, וְלֹא בְּקוּם וַעֲשֵׂה? מַה בְּכָךְ בִּקְצָת הִתְפַּשְּׁרוּת בַּהֲלָכָה בִּלְבוּשֵׁי וְהַנְהָגוֹת הַצְּנִיעוּת? יֵשׁ עַל מִי לִסְמֹךְ... יֵשׁ מַתִּירִין.. 
וְהִנֵּה מָצָא לוֹ אוֹתוֹ מְנַהֵל עֲבוֹדָה - שְׂכִירוֹת חִנָּם, שֶׁאֶת "מַשְׂכָּרְתָּם" הַנִּפְלָאָה יְקַבְּלוּ מִמֶּנּוּ בְּעַצְמוֹ בְּיוֹם מִן הַיָּמִים, רַחֲמָנָּא לִצְלָן. 
וְזֶהוּ בֵּאוּר דִּבְרֵי חֲזַ"ל: כָּל הַגָּדוֹל מֵחֲבֵרוֹ - כָּל מִי שֶׁגָּדוֹל וְאֶפְשָׁרִי עַל יָדוֹ יוֹתֵר מֵחֲבֵרוֹ לִהְיוֹת כְּאֶבֶן פּוּקָה וּמִכְשׁוֹל לָרַבִּים, וְאֶפְשָׁר עַל יָדוֹ לְבַצֵּעַ הַחְטָאַת הָרַבִּים יוֹתֵר מֵאֲחֵרִים - יִצְרוֹ גָּדוֹל מִמֶּנּוּ, בּוֹ מַשְׁקִיעַ הַיֵּצֶר כֹּחוֹת רַבִּים, כִּי בְּכָךְ הֲרֵי הוּא כְּסוֹחֵר מַרְוִיחַ, הַמַּשְׁקִיעַ בַּמָּקוֹם הָרִוְחִי בְּיוֹתֵר עַכְשָׁו, וּמַגְדִּיל הַיֵּצֶר אֶת פִּתּוּיוֹ בּוֹ יוֹתֵר מֵאֲחֵרִים, שֶׁלְּכָל הַיּוֹתֵר יוּכְלוּ לִהְיוֹת חוֹטְאִים וְלֹא מַחֲטִיאִים. 
וְאַתֶּן הַנָּשִׁים, שֶׁעֲדַיִן יִרְאַת הַשֵּׁם בְּלִבְּכֶן, אֶלָּא שֶׁמַּתִּירוֹת לְעַצְמְכֶן לְהָקֵל, בִּגְלַל שֶׁהִנְּכֶן רוֹאוֹת אֲחֵרוֹת "חֲרֵדִיוֹת" הַמְּקִלּוֹת. 
הֲלֹא עַל כָּל אַחַת מִכֵּן לְהִתְבּוֹנֵן - 
יָכוֹל לִהְיוֹת שֶׁאוֹתָן הַ"חֲרֵדִיוֹת" הַמְּקִלּוֹת, שֶׁאַתְּ נִתְלֵית בָּהֶן, גַּם הֵן אֵינָן שְׁלֵמוֹת עִם עַצְמָן, וְגַם לָהֶן זְעָקָה פְּנִימִית עַל חֹסֶר הַשְׁלָמָה בְּמַעֲשֵׂיהֶן, וְנִתְלוֹת אַף הֵן בַּאֲחֵרוֹת. וִיחִידוֹת וּמְעַטּוֹת הֵן - שֶׁאוֹתָן הִצְלִיחַ הַיֵּצֶר לְשָׂכְרָן, מִתּוֹךְ שֶׁקִּלְקְלוּ מַעֲשֵׂיהֶן בִּבְחִירָתָן הָרָעָה, וְנִגְזַר עֲלֵיהֶן לִהְיוֹת מְבַצְּעֵי מְלֶאכֶת "הַמַּלְאָךְ" הַמּוֹלֵךְ עֲלֵיהֶן בִּשְׁלִיטָה גְּמוּרָה, כִּי הֲלֹא מְגַלְגְּלִין חוֹבָה עַל יְדֵי חַיָּב. וְאוֹתָן מְעַטּוֹת שֶׁהֵן חַיָּבוֹת מִמֵּילָא בְּמַעֲשֵׂיהֶן, עַל יָדָן נִתְגַּלְגֵּל לִהְיוֹת מְחַלְּלוֹת שֵׁם שָׁמַיִם הַגְּדוֹלוֹת בְּיוֹתֵר, וְדַוְקָא בִּגְלַל חֲזוּתָן הַדָּתִית, מְהַוּוֹת לִמּוּד לַכְּשֵׁרוֹת וְהַצְּנוּעוֹת לְהָקֵל אַף הֵן בְּתֹם לִבָּן בַּחֲמוּרוֹת שֶׁבַּחֲמוּרוֹת. 
ז - בזמן שמדת הדין מתוחה - מדקדקין אף על עברות הקלות
בַּגְּמָרָא מְנָחוֹת (מא ע"א) מוּבָא, שֶׁאָמַר הַמַּלְאָךְ לְרַב קְטִינָא בְּמֶשֶׁךְ שִׂיחָתוֹ אִתּוֹ, שֶׁבִּזְמַן רִיתְחָא - דְּהַיְנוּ, שֶׁמִּדַּת הַדִּין מְתוּחָה - מַעֲנִישִׁים אַף עַל מִצְוָה שֶׁאֵינָהּ מְחֻיֶּבֶת לַעֲשׂוֹתָהּ, כְּמִצְוַת צִיצִית, שֶׁאֵין חִיּוּב לִקְנוֹת בֶּגֶד וּלְהַטִּיל בּוֹ צִיצִית, אֶלָּא, רַק שֶׁכְּבָר לוֹבֵשׁ בֶּגֶד בַּעַל אַרְבַּע כַּנְפוֹת אָסוּר לְלָבְשׁוֹ לְלֹא צִיצִית. אֲבָל בְּעִדָּן רִיתְחָא, מַעֲנִישִׁים בַּשָּׁמַיִם אַף עַל בִּטּוּל מִצְוַת צִיצִית, הֱיוֹת וְהוּא דָּבָר קַל שֶׁאֶפְשָׁר לְקַיְּמוֹ. 
אִם כֵּן, כָּאן נָבוֹא לְאוֹתָהּ אִשָּׁה הַמִּצְטַדֶּקֶת עַל הִתְפַּשְּׁרוּתָהּ בְּנוֹשֵׂא הַצְּנִיעוּת: יֵשׁ מְקִלִּין... יֵשׁ עַל מִי לִסְמֹךְ... 
אַף אִם נֹאמַר שֶׁהַדָּבָר כֵּן- 
וְכִי יֵשׁ זְמַן רִיתְחָא יוֹתֵר מִיָּמֵינוּ אָנוּ? שֶׁהַצָּרוֹת מוֹשְׁכוֹת כְּנָהָר, אַחֲרוֹנוֹת מְשַׁכְּחוֹת אֶת הָרִאשׁוֹנוֹת. מַחֲלוֹת, עֲנִיּוּת, פַּרְנָסָה, שְׁלוֹם בַּיִת, תְּאוּנוֹת דְּרָכִים, אוֹיְבֵינוּ בְּנֶפֶשׁ מַקִּיפִים עָלֵינוּ מִבִּפְנִים וּמִבַּחוּץ, מַמָּשׁ אֲנָשִׁים עוֹמְדִים בַּתּוֹר לְקַבֵּל כָּל אֶחָד אֶת מְנָתוֹ בְּיוֹם מִן הַיָּמִים, וְאֵין אָדָם יוֹדֵעַ מָתַי יַגִּיעַ תּוֹרוֹ. וּבְוַדַּאי אֵין בְּטִיחוּת, וַאֲפִלּוּ לֹא לְיוֹם אֶחָד, לְשַׁלְוָה וּלְנַחַת. 
וְאִם כֵּן, נִתְבּוֹנֵן! 
אִם עַל מִצְוַת צִיצִית, שֶׁאֵין כְּלָל חוֹבָה לִקְנוֹת בֶּגֶד וּלְהַטִּיל בּוֹ צִיצִית, בְּכָל זֹאת, בִּזְמַן שֶׁמִּדַּת הַדִּין מְתוּחָה - מַעֲנִישִׁים בְּנֵי אָדָם עַל כָּךְ, כֵּיוָן שֶׁאֶפְשָׁר לְקַיֵּם מִצְוָה זוֹ, וּמַקְפִּידִים עַל כָּךְ בַּשָּׁמַיִם מַדּוּעַ לֹא מְהַדְּרִים בְּנֵי אָדָם לְקַיְּמָהּ- 
עַל אַחַת כַּמָּה וְכַמָּה שֶׁמַּקְפִּידִים בַּשָּׁמַיִם עַל הַמְּקִלּוֹת, וְהַמִּסְתַּמְּכוֹת לְהָקֵל בַּאֲבִיזְרֵי גִּלּוּי עֲרָיוֹת. הֶעָווֹן הֶחָמוּר בְּיוֹתֵר וְהָרָגִישׁ בְּיוֹתֵר לְהָבִיא חָרוֹן אַף לָעוֹלָם, הַרְבֵּה יוֹתֵר מִצִּיצִית, וְכָל כֻּלָּהּ שֶׁל הַמַּגֵּפָה וְהַדֶּבֶר וְהֶחֳלָאִים בָּאִים מֵעָוֹן זֶה, וְכַנֶּאֱמָר מִקְרָא מָלֵא "וְרָאָה בְּךָ עֶרְוַת דָּבָר וְשָׁב מֵאַחֲרֶיךָ". זֶהוּ הֶעָווֹן הַמְסַלֵּק אֶת הַשְּׁכִינָה וְהַשְּׁמִירָה מִיִּשְׂרָאֵל, וְנָפַל מִמֶּנּוּ רַב, רַחֲמָנָּא לִצְלָן. 
בָּזֶה לְהִתְפַּשֵּׁר?! בָּזֶה לְהָקֵל?! 
הֲלֹא אָנוּ בְּעִדָּן רִיתְחָא נוֹרָא! לָקוּם וּלְשַׂחֵק בַּגּוֹרֵם הַגָּדוֹל בְּיוֹתֵר, וְאִתּוֹ יְשִׁירוֹת לְהִתְפַּשֵּׁר, הֲלֹא זֶה לָקוּם וּלְהִתְפַּשֵּׁר עִם מַלְאַךְ הַמָּוֶת! וְכִי יֵשׁ פְּשָׁרוֹת אִתּוֹ? הֲלֹא הוּא רוֹצֶה חַד מַשְׁמָעִית לְאַבֵּד אֶת נֶפֶשׁ הָאָדָם מִשְּׁנֵי עוֹלָמוֹת!!! 
דַּוְקָא בִּזְמַן שֶׁיֵּשׁ לְדַקְדֵּק בְּמַעֲשִׂים יוֹתֵר וְיוֹתֵר כְּדֵי לְהִנָּצֵל מִמִּדַּת הַדִּין הַפְּרוּשָׂה עַל כָּל הַחַיִּים, וּלְהַחְמִיר בַּדְּבָרִים שֶׁבֶּאֱמֶת יֵשׁ עַל מַה לִסְמֹךְ לְהָקֵל בָּהֶם, וְכִי זֶה הַזְּמַן לָקוּם לְהָקֵל בִּדְבָרִים, שֶׁאֵין עַל מַה לִסְמֹךְ לְהָקֵל בָּהֶם? וְכָל הַקּוּלָא שֶׁבָּהֶם נוֹבַעַת מִתּוֹךְ יֵצֶר לְחֵטְא וּלְגֵרוּי וּלְטֻמְאָה! הֲלֹא זֶהוּ אִבּוּד עַצְמִי לְדַעַת, לָקוּם וּלְהִתְגָּרוֹת בְּמִדַּת הַדִּין וּלְשַׂחֵק בָּאֵשׁ הַבּוֹעֶרֶת בְּדִינִים קָשִׁים וּבְפֻרְעָנֻיּוֹת הַמִּתְרַגְּשׁוֹת וּבָאוֹת לָעוֹלָם, לָקוּם לִקְרַאת אוֹתָהּ מִדָּה אַכְזָרִית, וְלָתֵת לָהּ אֶת "הַזְּכוּת" לְהִמָּתַח עָלֵינוּ?! 
כַּמָּה דַּוְקָא בִּזְמַן כָּזֶה, דְּרוּשָׁה לָנוּ מִשְׁמֶרֶת לְמִשְׁמֶרֶת, לָחוּס וְלִשְׁמֹר עַל עַצְמֵנוּ מֵהָרַע הַגַּשְׁמִי וְהָרוּחָנִי, וְזֹאת רַק עַל יְדֵי שֶׁנַּמְשִׁיךְ אֶת הַשּׁוֹמֵר הַגָּדוֹל - שְׁכִינָתוֹ יִתְבָּרַךְ - עָלֵינוּ, שֶׁיְּסוֹכֵך בְּחֶמְלָתוֹ מִכָּל הַמְקַטְרְגִים בַּנֶּפֶשׁ לָקוּם עָלֵינוּ. 
וּבְמוֹ יָדֵינוּ אָנוּ חוֹשְׂפִים אֶת עַצְמֵנוּ לְמִדַּת הַדִּין. מְגָרְשִׁים אֶת הַשּׁוֹמֵר הָאֲמִתִּי - וְשָׁב מֵאַחֲרֶיךָ - וְאָנוּ כְּאוֹמְרִים לוֹ: "כַּלֵּה שְׁמִירָתְךָ וְצֵא, אִי אֶפְשִׁי בְּךָ וּבִשְׁמִירָתְךָ", רַחֲמָנָּא לִיצְלַן. 
הֲלֹא בִּזְמַן שֶׁיֵּשׁ דֶּבֶר בָּעוֹלָם, מוּבָא בַּגְּמָרָא, שֶׁאָדָם לֹא יֵצֵא מִבֵּיתוֹ עַד יַעֲבֹר זַעַם. מִדַּת הַדִּין מְתוּחָה - זֶהוּ דֶּבֶר, הֲלֹא אָז יֵשׁ לִכְנֹס לַבָּתִּים, וּלְקַיֵּם: כָּל כְּבוּדָהּ בַת מֶלֶךְ פְּנִימָה, וְלֹא לְהֵרָאוֹת וּלְהִשָּׁמַע וּלְהִתְבַּלֵּט בָּרְחוֹב וּלְגָרוֹת אֶת מִדַּת הַדִּין בָּנוּ. 
אֲנָשִׁים בִּזְמַן צָרָה בּוֹדְקִים מְזוּזוֹת, תְּפִלִּין, מְבַקְּשִׁים בְּרָכוֹת מִצַּדִּיקִים, רוֹכְשִׁים קַמֵיעוֹת, סְגֻלוֹת. 
מַה יַּעֲזֹר כָּל זֶה, כְּשֶׁיֵּשׁ בְּבָתֵּינוּ פִּרְצָה בְּגִדְרֵי צְנִיעוּת, שֶׁזֶּהוּ הָרִשְׁיוֹן הַמֻּחְלָט לְמִדַּת הַדִּין לְבַצֵּעַ אֶת זְמָמָהּ בָּנוּ וְלַעֲצֹר וּלְגָרֵשׁ אֶת הַסָּנֵגוֹרִים מִלְּסַנְגֵּר עָלֵינוּ. 
ח - קיצוניות
גַּם אִם נָבוֹא לִשְׁמֹעַ אֶת טַעֲנוֹת הַמְּקִלּוֹת, הָאוֹמְרוֹת: אֵין גְּבוּל לַקִּיצוֹנִיּוּת, וְלֹא תָּמִיד הִיא מְשֻׁבַּחַת, וְאֵין חִיּוּב הַקִּיצוֹנִיּוּת מֻטֶּלֶת עַל כָּל אַחַת, הֲלֹא עַל כָּךְ יֵשׁ לְהָשִׁיב: 
הָתִינַח, בִּזְמַן שֶׁיָּמִים כְּתִקּוּנָם, וְיִשְׂרָאֵל בְּמַעֲמָדָם, וְהַמִּשְׁמֶרֶת קַפְּדָנִית עַל הַתּוֹרָה, וְאֵין חֲשָׁשׁ לִפְרָצוֹת, אָז אוּלַי אֶפְשָׁר - בְּכֹבֶד רֹאשׁ - לָדוּן בַּמֶּה לְהַחְמִיר וּבַמֶּה לְהָקֵל. אוּלָם בִּזְמַן כָּזֶה, שֶׁיֵּשׁ מִדְרוֹנוֹת רַבִּים, הַמְגַלְגְּלִים לַתְּהוֹם וּלְהִתְדַּרְדְּרוּת שֶׁאֵין לָהּ מַעֲצוֹרִים, וְכָל מִי שֶׁקְּצָת מִתְנַדְנֵד, תֵּכֶף מוֹצֵא גְּרוּעִים מִמֶּנּוּ הַמַּחֲלִיטִים לְשַׁיְּכוֹ לְמַחֲנֵיהֶם, הֲלֹא אָז הָעֵצָה הַיְחִידָה הִיא, לְהַפְגִּין קִיצוֹנִיּוּת, וּלְהַכְרִיז: אֵין אֲנִי שַׁיָּךְ לָכֶם וְלֹא לְמַחֲנֵיכֶם, וְאַל תִּקְרְבוּ לִגַּע בִּי! 
הֲלֹא בִּזְמַן מִלְחָמָה יוֹשְׁבִים בְּמִקְלָטִים. וְכִי אֵין זוֹ קִיצוֹנִיּוּת שֶׁל שְׁמִירָה בְּיָמִים כְּתִקּוּנָם? וַדַּאי! בְּיָמִים בְּתִקּוּנָם זוֹהִי קִיצוֹנִיּוּת, אֲבָל בִּזְמַן מִלְחָמָה, הֲלֹא זֶהוּ חִיּוּנִי וְהֶכְרֵחִי!!! 
דַּוְקָא זְמַנֵּנוּ דּוֹרֵשׁ קִיצוֹנִיּוּת - כַּמּוּבָן לֹא קִיצוֹנִיּוּת הַמְעוֹרֶרֶת גִּחוּךְ וְהַגְזָמָה מֻפְרֶזֶת הַיְכוֹלָה לְהַפִּיל אֶת הָאָדָם בַּנִּסְיוֹנוֹת שֶׁיִּתְעָרְמוּ עָלָיו בְּכָךְ, וְאָז יִפֹּל לְגַמְרֵי. אוּלָם כְּכָל הַיּוֹתֵר לְהַחְמִיר בָּאֹפֶן הַנּוֹרְמָלִי, וּלְהַפְגִּין אֶת רִחוּק מַחֲנֵנוּ מֵהָרְחוֹב הַפָּרוּץ, וְרַק בְּכָךְ נוּכַל לְבַצֵּר אֶת בָּתֵּינוּ. אֲבָל בִּפְשָׁרוֹת וּבִפְסִיחָה עַל שְׁתֵּי הַסְּעִפִּים, הֲלֹא בְּקַלּוּת מְאַפְשְׁרִים אָנוּ לַקִּלְקוּל הַנּוֹרָא לַחֲדֹר אֵלֵינוּ וְלַהֲרֹס בַּקֹּדֶשׁ. 
וְהִנֵּה עוֹלָם הָפוּךְ- 
בִּזְמַן שֶׁהָיָה עוֹלָם נוֹהֵג בִּקְדֻשָּׁה וּבְטָהֳרָה, וְהַצְּנִיעוּת הָיְתָה עוֹמֶדֶת בְּתֹקֶף עַל תִּלָּהּ, דַּוְקָא אָז בָּרְחוּ מִקֻּלּוֹת וְדָגְלוּ בְּקִיצוֹנִיּוּת, וְחָשְׁשׁוּ מִכָּל פִּרְצָה בַּיַּהֲדוּת. 
וּבְיָמֵינוּ - זְמַן שֶׁחַיְדַּקִּים רַבִּים מִסְתּוֹבְבִים לִנְגֹּף בְּבָתֵּינוּ, וְדַוְקָא עַכְשָׁו דְּרוּשָׁה שְׁמִירָה מְיֻחֶדֶת וְקַפְּדָנִית - כָּאן מְקִלִּים וּמִתְפַּשְּׁרִים. אֶתְמְהָא!!! 
ט - ערבנו את עצמו על בנינו ובנותינו
אוֹמְרִים חֲזַ"ל: כְּשֶׁעַם יִשְׂרָאֵל קִבֵּל הַתּוֹרָה, רָצָה הַקָּדוֹשׁ בָּרוּךְ הוּא עַרְבוּת מִצִּדֵּנוּ עַל קַבָּלָתָהּ, וְלֹא קִבֵּל שׁוּם עַרְבוּת אֶלָּא אֶת בָּנֵינוּ וּבְנוֹתֵינוּ, שֶׁהֵם יִהְיוּ עֲרֵבִים עַל קִיּוּמָהּ. וְעַם יִשְׂרָאֵל קִבֵּל עָלָיו, שֶׁזַּרְעוֹ יִהְיוּ עֲרֵבִים עַל שְׁמִירַת הַתּוֹרָה. 
אִם "עֲמָלֵנוּ" שֶׁהֵם הַבָּנִים וַהֲבָנוֹת, תָּמִיד הָיוּ בְּסַכָּנַת הָעַרְבוּת, הֵן מִצַּד הִתְחַיְּבוּתֵנוּ אָנוּ אֶת שְׁמִירַת הַתּוֹרָה, פֶּן יִפְגַּע הַדָּבָר בְּבָנֵינוּ, מִתּוֹךְ שֶׁהֵם עֲרֵבִים עָלֵינוּ [וְאַגַּב זוֹ תְּשׁוּבָה, מַדּוּעַ מֵתִים בָּנָיו שֶׁל אָדָם כְּשֶׁהֵם קְטַנִּים, בִּגְלַל עֲווֹנוֹתָיו, וְזֶהוּ הֱיוֹת וְהֵם עֲרֵבִים לְשַׁלֵּם עַל עָבְרֵנוּ מִצְווֹת הַתּוֹרָה]. 
וְהֵן מַה שֶּׁמִּצַּד הָעַרְבוּת, שֶׁנִּדְרַשְׁנוּ לְגַדֵּל בָּנֵינוּ לְתוֹרָה וּמִצְווֹת, וְעֶצֶם הַהִתְחַיְּבוּת הַזּוֹ הִיא הָיְתָה הָעַרְבוּת עֲבוּרֵנוּ, שֶׁבִּתְנַאי זֶה הִסְכִּים הַקָּדוֹשׁ בָּרוּךְ הוּא, כִּבְיָכוֹל, לָתֵת לָנוּ תּוֹרָה, כֵּיוָן שֶׁהַהֶמְשֵׁכִיּוּת הִיא הִיא הַמְקַיֶּמֶת אֶת הַתּוֹרָה, שֶׁלֹּא תִּשָּׁכַח מִפִּי זַרְעֵנוּ לְעוֹלָם. 
וּבְכֵן, אִם הַסַּכָּנָה הַמְרַחֶפֶת עַל זַרְעֵנוּ הִוְּתָה זַעֲזוּעַ וַחֲרָדָה עַל כָּל הוֹרֶה, גַּם בִּזְמַן שֶׁהָיוּ יָמִים כְּתִקּוּנָם, עַל אַחַת כַּמָּה וְכַמָּה שֶׁצָּרִיךְ לֶאֱחֹז חֲרָדָה וְחַלְחָלָה בְּיָמֵינוּ, יָמִים טְרוּפִים וּמְסֻכָּנִים לַנֹּעַר, הַנִּסְחָף וּמִתְפַּתֶּה עַד אָבְדָּן גָּמוּר. 
כַּמָּה בָּתִּים טוֹבִים וְיָפִים בְּיִשְׂרָאֵל, תַּרְבּוּת רָעָה יָצְאָה מִתּוֹךְ בָּתֵּיהֶם עַל יְדֵי בֵּן אוֹ בַּת שֶׁסָּטוּ מִדֶּרֶךְ ה', וְעוֹבְרִים עַל מִצְווֹת הַתּוֹרָה, הֲלֹא קָשָׁה גְּזֵרָה זוֹ יוֹתֵר מִמִּלְחֶמֶת גּוֹג וּמָגוֹג - אוֹמְרִים חֲזַ"ל. 
הוֹרִים אֵלּוּ, הֲלֹא מְנוּחָתָם לֹא מְנוּחָה, שַׁבָתָם לֹא שַׁבָּת, מוֹעֲדָם לֹא מוֹעֵד, שָׁבַת מְשׂוֹשׂ לִבָּם לְגַמְרֵי, מִטָּתָם בְּדִמְעָתָם יַמְסוּ יוֹמָם וָלַיְלָה עַל חַלְלֵי נִשְׁמַת בְּנֵיהֶם וּבְנוֹתֵיהֶם הַמִּתְחַלֶּלֶת וְנִשְׁחֶתֶת וְהוֹלֶכֶת שׁוֹלָל אַחַר כֹּחוֹת הָרַע הַמִּשְׁתּוֹלֵל בַּחוּצוֹת. 
נוֹרָא! הָעֲרֵבִים הַטּוֹבִים שֶׁלָּנוּ, שֶׁקִּוִּינוּ שֶׁיִּפְרְעוּ חוֹבוֹתֵינוּ וִיכַסּוּ עָלֵינוּ בְּטָהֳרָתָם וּבְנִקְיוֹנָם, הָפְכוּ לִהְיוֹת הַמְקַטְרְגִים הַגְּדוֹלִים בְּיוֹתֵר שֶׁלָּנוּ. 
אוּלָם מַה יַּעֲשֶׂה הַבֵּן וְלֹא יֶחֱטָא? 
בֵּן אוֹ בַּת הָרוֹאֶה אֶת אִמּוֹ נוֹטָה לְמַתִּירָנוּת, לְבִגְדֵי אָפְנָה, הִתְבַּלְּטוּת וְהִתְגַּנְדְּרוּת, הַנּוֹבַעַת מִיצָרִים שֶׁל תַּאֲוָה וְגַאֲוָה, וְכָל שִׂיחַ וְשִׂיג שֶׁלָּהּ רַק כֵּיצַד וְאֵיךְ לְהֵרָאוֹת, לְהִשָּׁמַע, לְהִתְבַּלֵּט בַּחֶבְרָה. וּבְדֶרֶךְ כְּלָל אֵם, שֶׁזּוֹ דַּרְכָּהּ, אֵינָהּ חוֹשֶׁשֶׁת לֶעָתִיד הַמְסֻכָּן שֶׁל בָּנֶיהָ וּבְנוֹתֶיהָ, וְאֵינָהּ רוֹאָה אֶת הָאָסוֹן הַנּוֹרָא שֶׁתָּמִיט עַל בָּנֶיהָ וּבְנוֹתֶיהָ בְּמוֹ יָדֶיהָ, וְלָכֵן מוֹלִיכָתָם בְּשִׁיטָתָהּ, לְהֵרָאוֹת לְהִתְבַּלֵּט מַה שֶּׁיּוֹתֵר, וְזֶה הֲרֵי רַק עַל יְדֵי מַה שֶׁיּוֹתֵר לְהִתְפַּשֵּׁר בְּנוֹשֵׂא הַצְּנִיעוּת וְהַקְּדֻשָּׁה, וּלְהַלְבִּישָׁם בִּבְגָדִים מוֹדֶרְנִים, אָפְנָתִיִּים, הֲלֹא זוֹ גַּאֲוָתָהּ וּכְבוֹדָהּ, בִּרְאוֹתָהּ אֶת בָּנֶיהָ וּבְנוֹתֶיהָ, כִּבְיָכוֹל, הַחֲשׁוּבִים וְהַבּוֹלְטִים שֶׁבַּחֶבְרָה. 
הֲלֹא כָּאן רַחֲמָנוּת זוֹ הִיא הָאַכְזָרִיּוּת הַגְּדוֹלָה בְּיוֹתֵר, וְהָאַכְזָרִיּוּת הִיא הָרַחֲמָנוּת הַגְּדוֹלָה בְּיוֹתֵר. 
הַבַּת מִתְחַנֶּנֶת לִקְנִיַּת לְבוּשׁ מְסֻיָּם, שֶׁאֵינוֹ כָּל כָּךְ עַל פִּי גִּדְרֵי הַהֲלָכָה. נָכוֹן, זֶה נִסָּיוֹן לְאוֹתָהּ אֵם לְהִתְא?ַכְזֵר עַל בִּתָּהּ וְלוֹמַר לָהּ: לֹא אֶקְנֶה לָךְ בֶּגֶד זֶה. אֲבָל בְּעֶצֶם זוֹ הָרַחֲמָנוּת הַגְּדוֹלָה בְּיוֹתֵר, בְּהַשְׁרִישָׁהּ בְּבִתָּהּ מִדַּת הַקְּדֻשָּׁה וְהַצְּנִיעוּת שֶׁתְּלַוֶּה אוֹתָהּ לְאֹרֶךְ כָּל יָמֶיהָ, כִּי הֲרֵי בְּמִלּוּי רְצוֹנָהּ הָעַכְשָׁוִי שֶׁל הַבַּת וְהָרַחֲמָנוּת הַדִּמְיוֹנִית הַזּוֹ, הִיא כְּמַאֲכִילָה טְרֵפָה לְבִתָּהּ הַדּוֹרֶשֶׁת אֹכֶל טָרֵף מָתוֹק לַחֵךְ. וְיוֹתֵר מִזֶּה - הֲרֵי שֶׁבְּכָךְ הִיא מַדְרִיכָה אֶת בִּתָּהּ לְהָקֵל בַּנּוֹשֵׂא הֶחָמוּר בְּיוֹתֵר, אֲבִיזְרַיְהוּ דְּגִלּוּי עֲרָיוֹת, וְאִם כֵּן, מַה תַּעֲבִיר כְּבָר אוֹתָהּ בַּת לְבִתָּהּ הָלְאָה וְהָלְאָה? 
וַהֲלֹא, כָּל הַמְרַחֵם עַל הָאַכְזָרִים, סוֹפוֹ מִתְאַכְזֵר עַל הָרַחֲמָנִים. אִם נָקוּם אָנוּ וּנְרַחֵם עַל יִצְרֵנוּ וְיִצְרֵי בָּנֵינוּ וּבְנוֹתֵינוּ הָאַכְזָרִיִים לְנִשְׁמוֹתֵינוּ, וְנִתֵּן לָהֶם אֶפְשָׁרוּת לְפֻרְקָן וְשִׁחְרוּר, סוֹף שֶׁנָּבוּז וּנְזַלְזֵל וְנִתְאַכְזֵר עַל הָרַחֲמָנוּת שֶׁיֵּשׁ לְרַחֵם עַל נִשְׁמָתֵנוּ, וּנְאַבֵּד כָּל רֶגֶשׁ רַחֲמָנוּת עַל עַצְמֵנוּ אָנוּ בְּאִבּוּד הַדֶּרֶךְ הַנְּכוֹנָה לְגַמְרֵי, וּבְהַצְדָּקַת מַעֲשֵׂינוּ עַל יְדֵי הֶתֵּרִים שׁוֹנִים וּמְשֻׁנִּים לְמִינֵיהֶם. 
וּלְעֻמַּת זֹאת - מַה שְׂכָרָהּ שֶׁל הַצְּנִיעוּת, מוּבָא בַּזֹּהַר הַקָּדוֹשׁ פָּרָשַׁת נָשֹׂא: 
לְפִיכָךְ "אֶשְׁתְּךָ כְּגֶפֶן פּוֹרִיָה בְּיַרְכְּתֵי בֵיתֶךָ" - שֶׁצְּרִיכָה הָאִשָּׁה לְכַסּוֹת עַצְמָהּ בְּזָוִיּוֹת בֵּיתָהּ. וּמַה שְׂכָרָהּ? - בָּנֶיךָ כִּשְׁתִילֵי זֵיתִים סָבִיב לְשֻׁלְחָנֶךָ". מַהוּ כִּשְׁתִילֵי זֵיתִים? מַה זַּיִת זֶה, בֵּין בַּחֹרֶף בֵּין בַּקַּיִץ, אֵינוֹ מַשְׁלִיך הֶעָלִים שֶׁלּוֹ, וְתָמִיד יֵשׁ בּוֹ חֲשִׁיבוּת עַל כָּל הָאִילָנוֹת - כָּךְ בָּנֶיהָ יַעֲלוּ בַּחֲשִׁיבוּת עַל כָּל שְׁאָר בְּנֵי הָעוֹלָם. 
וְלֹא עוֹד, 
אֶלָּא, שֶׁבַּעֲלָהּ מִתְבָּרֵךְ בַּכֹּל, בִּבְרָכוֹת שֶׁלְּמַעְלָה (בְּרוּחָנִיּוּת), וּבִבְרָכוֹת שֶׁלְּמַטָּה (בְּגַשְׁמִיוּת)" בְּעֹשֶׁר, בְּבָנִים וּבִבְנֵי בָּנִים. 
הֲרֵי שֶׁזּוֹכֶה לְהַמְשִׁיךְ קְדֻשָּׁה וּשְׁמִירָה עַל בָּנֶיהָ וּבְנוֹתֶיהָ וְעַל בַּעֲלָהּ. 
י - קדוש שם שמים על כל פסיעה ופסיעה
דּוֹרֵנוּ - "דּוֹר הַנִּסְיוֹנוֹת". 
תָּמִיד הָיָה וְיֵשׁ לָאָדָם נִסְיוֹנוֹת, וְזוֹ כָּל עֲבוֹדַת הָאָדָם, לַעֲבֹד וְלַעֲמֹד בַּנִּסָּיוֹן (כִּלְשׁוֹן הַ"מְּסִלַּת יְשָׁרִים"), אוּלָם אַף אֶחָד לֹא יַכְחִישׁ, שֶׁבְּדוֹרֵנוּ נִתְעָרְמוּ נִסְיוֹנוֹת לָרוּם, הַרְבֵּה יוֹתֵר מִדּוֹרוֹת קוֹדְמִים. 
וְדַוְקָא בִּגְלַל כֵּן, לַחֲכָמִים, יֶשְׁנָהּ הִזְדַּמְּנוּת לְנַצֵּל דַּוְקָא אֶת הַמַּצָּב שֶׁל יָמֵינוּ לְהִתְעַלּוֹת, מַה שֶּׁלֹּא הָיָה מִזְדַּמֵּן כְּלָל בַּדּוֹרוֹת שֶׁעָבְרוּ. 
לְדֻגְמָה - מִצְוַת קִדּוּשׁ ה'. 
יָדוּעַ, מִצְוַת קִדּוּשׁ ה', הֲלֹא הִיא הַמִּצְוָה הַגְּדוֹלָה וְהַנִּפְלָאָה בְּיוֹתֵר. וּכְמוֹ שֶׁחִלּוּל ה' הִיא בְּמַדְרֵגוֹת חֹמֶר הָעֲווֹנוֹת, בַּמָּקוֹם הֶחָמוּר בְּיוֹתֵר, כְּמוֹ כֵן קִדּוּשׁ ה' הִיא בַּמַּדְרֵגָה הָעֶלְיוֹנָה בְּיוֹתֵר. 
נִתְבּוֹנֵן, וְכִי מִצְוַת קִדּוּשׁ ה' כָּל כָּךְ מִזְדַּמֶּנֶת וּמְצוּיָה לְכָל דּוֹרֵשׁ? 
הֲלֹא בַּהִיסְטוֹרְיָה שֶׁל דִּבְרֵי הַיָּמִים, אָמְנָם רָאִינוּ תְּקוּפוֹת שֶׁל מְקַדְּשֵׁי ה', הַמּוּכָנִים לְהִשָּׁחֵט, לְהִשָּׂרֵף, לְהִצָּלֵב עַל קְדֻשַּׁת ה', אֲבָל זֶה הָיָה בִּתְקוּפוֹת מְסֻיָּמוֹת וּבַאֲנָשִׁים מְיֻחָדִים וּמְעַטִּים יַחֲסִית, וַהֲרֵי מִי שֶׁזָּכָה לְזֶה - זָכָה, בְּלִי סָפֵק, לַתֹּאַר הַנַּעֲלֶה בְּיוֹתֵר "קָדוֹשׁ". 
בְּדוֹרֵנוּ קַיֶּמֶת אֶפְשָׁרוּת הִזְדַּמְּנוּתִית נִפְלָאָה וְקַלָּה, לִזְכּוֹת לְתֹאַר "קָדוֹשׁ", מִבְּלִי לָמוּת, מִבְּלִי לְהִשָּׁחֵט אוֹ לְהִצָּלֵב, אֶלָּא לִחְיוֹת בִּבְרִיאוּת וְשִׂמְחָה, וּבְכָל זֹאת לִזְכּוֹת לְתֹאַר "מְקַדֵּשׁ ה'". 
כֵּיצַד?! 
מַהִי בְּעֶצֶם מִצְוַת קִדּוּשׁ ה', וּמַהִי מַעֲלָתָה? 
קִדּוּשׁ ה' הִנּוֹ לְפַרְסֵם וּלְהַפְגִּין אֶת אֲמִתּוּתוֹ יִתְבָּרַךְ, וַהֲגַם שֶׁיַּעֲלֶה הַדָּבָר בְּנַפְשֵׁנוּ, נִצְטַוִּינוּ שֶׁלֹּא לְהֵרָתַע וּלְהִכָּנַע, אֶלָּא לְהַכְרִיז קֳבָל עַם וְעֵדָה עַל אֲמִתּוּת ה', וְעַל נֶאֱמָנוּתֵנוּ אֵלָיו, וְאַף עַד כְּדֵי מִיתָה וְיִסּוּרִים לֹא נִבְגֹּד בָּאֱלֹקֵינוּ. וְהַזּוֹכֶה שֶׁנִּזְדַּמֵּן לוֹ לָמוּת עֲבוּר הַכְרָזָה זוֹ - אֵין קֵץ לִשְׂכָרוֹ. 
בְּיָמִים עָבָרוּ, שֶׁהָיוּ פָּחוֹת מְלַגְלְגִים וּבוֹזִים לִדְבַר ה', הַנִּסָּיוֹן וְהַקֹּשִׁי לִשְׁמֹר אֶת הַתּוֹרָה הָיָה בְּסִבַּת אֻמּוֹת הָעוֹלָם שֶׁקִּנְּאוּ בְּדָתֵנוּ וְרָצוּ לְהַעֲבִירֵנוּ מִמֶּנָּה בִּכְפִיַּת דָּתָם. 
הַיּוֹם, שֶׁיֶּשְׁנוֹ בַּעֲווֹנוֹתֵינוּ הָרַבִּים מַחֲנֶה גָּדוֹל בְּעַם יִשְׂרָאֵל (שֶׁיַּחֲזִירֵם ה' בִּתְשׁוּבָה שְׁלֵמָה, אָמֵן.) הַבּוֹזֶה לִדְבַר ה' - חֲסַר מוּדָעוֹת בְּעֶרְכֵי הַקְּדֻשָּׁה, הַתּוֹרָה וְהַמִּצְווֹת, וְכִנְבוּאַת הנביא מלאכי (פ"ג), שֶׁבְּאַחֲרִית הַיָּמִים יִהְיוּ בְּעַם יִשְׂרָאֵל הָאוֹמְרִים: "שָׁוְא עֲבֹד אֱלֹהִים, וּמַה בֶּצַע כִּי שָׁמַרְנוּ מִשְׁמַרְתּוֹ, וְכִי הָלַכְנוּ קְדֹרַנִּית מִפְּנֵי ה' צְבָאוֹת". וְרַבִּים מֵעַמֵּנוּ. זוֹל וְקַל אֶצְלָם הַרְבֵּה מֵאִסּוּרֵי הַתּוֹרָה הַחֲמוּרִים בְּיוֹתֵר. וְהַחִלּוּל ה' הַנִּגְרָם בְּכָךְ - שֶׁעַמֵּנוּ, עַם יִשְׂרָאֵל, בּוֹזֶה תּוֹרָתוֹ - הוּא נוֹרָא וְאָיֹם. 
הַיּוֹם, אִם קָם יְהוּדִי, אִישׁ אוֹ אִשָּׁה, הַמַּכְרִיז עַל עַצְמוֹ נֶאֱמָנוּת לַה', נֶאֱמָנוּת לְתוֹרָתוֹ, לְמִצְווֹתָיו, וּמַפְגִּין אֶת יַהֲדוּתוֹ, לְלֹא שִׂים לֵב לַמְבַזִּים לַמִּתְלוֹצְצִים, הַאֵין זֶה קִדּוּשׁ ה'? 
וְאַדְרַבָּא, הַיּוֹם הַקֹּשִׁי הוּא יוֹתֵר גָּדוֹל, וּמִמֵּילָא הַזְּכוּת הִיא יוֹתֵר גְּדוֹלָה. פַּעַם הַנִּסָּיוֹן הָיָה לְגַבֵּי כְּפִיַּת דָּתָם שֶׁל הַדָּתוֹת הַשּׁוֹנוֹת, וּמִמֵּילָא הֲרֵי בְּמֵילָא קַיָּם רִחוּק בֵּין יְהוּדִי לְגוֹי, וּפָשׁוּט לוֹ לְכָל יְהוּדִי עַד כַּמָּה נִצְרָךְ - וְאַף לָמוּת - וְהָעִקָּר שֶׁלֹּא לְהִכָּלֵל כְּגוֹי מִגּוֹיֵי הָאָרֶץ. 
בְּיָמֵינוּ, הַנִּסָּיוֹן קָשֶׁה יוֹתֵר, שֶׁהֲרֵי מְהָרְסֵינוּ וּמַחֲרִיבֵינוּ מִמֶּנּוּ יֵצֵאוּ, וְהֵם הֲלֹא אַחֵינוּ, בְּשָׂרֵינוּ, יְהוּדִים כָּמוֹנוּ, שֶׁאֵין נִתּוּק בֵּינֵינוּ לְבֵינָם, כֻּלָּנוּ עַם יִשְׂרָאֵל אֶחָד. וְלָקוּם, לְהִנָּתֵק בְּהַכְרָזַת וּבְהַפְגָּנַת יַהֲדוּת, הַגּוֹרֶמֶת לָנוּ לְהִבָּדֵל הִבָּדְלוּת מֻחְלֶטֶת - לֹא מִגּוֹיִים - מִיהוּדִים, אַחֵינוּ כָּמוֹנוּ - זֶהוּ נִסָּיוֹן הַרְבֵּה יוֹתֵר קָשֶׁה. 
וְאִם כֵּן, הָעוֹלֶה לָנוּ מִכָּךְ, שֶׁהַהִבָּדְלוּת -כְּכָל שֶׁהִיא יוֹתֵר מֵהַקְּרוֹבִים, הִיא יוֹתֵר בַּעֲלַת נִסָּיוֹן קָשֶׁה. 
אִם כֵּן, נָשׁוּב לְעִנְיָנֵנוּ- 
אִשָּׁה חֲרֵדִית, הַמַּחֲלִיטָה לְהִבָּדֵל בִּלְבוּשֶׁיהָ, וְלִלְבֹּשׁ מַלְבּוּשֵׁי צְנִיעוּת הַמְהֻדָּרִים לַחֲלוּטִין, וּבְכָךְ לְהִבָּדֵל לֹא רַק מִנָּשִׁים גּוֹיוֹת, לֹא רַק מִנָּשִׁים חִלּוֹנִיּוֹת, אֶלָּא גַּם מִנָּשִׁים "חֲרֵדִיוֹת" הַמִּתְפַּשְּׁרוֹת עִם הַהֲלָכָה, הֲרֵי שֶׁהִיא מִתְבַּדֶּלֶת מִדָּבָר הַקָּרוֹב מְאֹד לִתְחוּמָהּ, וּבְכָל זֹאת מַחֲלִיטָה לִהְיוֹת מְצוֹדֶדֶת הַצִּדָּה יוֹתֵר, וּלְהִשְׁתַּיֵּךְ לְמַחֲנֶה קָטָן יוֹתֵר בָּעָם הַיְּהוּדִי, הַשּׁוֹמֵר עַל עַצְמוֹ בְּמִשְׁמָר מְיֻחָד, וַדַּאי שֶׁנִּסָּיוֹן זֶה הוּא הַקָּשֶׁה בְּיוֹתֵר, לְפִי הַמּוּנָח הַפָּשׁוּט שֶׁהִסְבַּרְנוּ לְמַעְלָה - שֶׁכַּמָּה שֶׁהַהִבָּדְלוּת הִיא מִדָּבָר הַקָּרוֹב בְּיוֹתֵר, הִיא הַרְבֵּה יוֹתֵר גִּבּוֹרָה מִלְּהִבָּדֵל מֵאֵלּוּ שֶׁאָנוּ בֵּין כֹּה מְרֻחָקִים מֵהֵם. 
וּמִמֵּילָא, כְּכָל שֶׁהַהִבָּדְלוּת - שֶׁהִיא בְּעֶצֶם מִצְוַת קִדּוּשׁ ה', כַּמְבֹאָר לְמַעְלָה, שֶׁקִּדּוּשׁ ה' פֵּרוּשׁוֹ הַכְרָזָה עַצְמִית עַל שְׁמִירָה קַפְּדָנִית וְנֶאֱמָנוּת לְתוֹרַת ה' וּלְמִצְווֹתָיו - הִיא מִדָּבָר הַקָּרוֹב יוֹתֵר, הֲרֵי שֶׁהוּא כָּרוּךְ בְּנִסְיוֹנוֹת מְסֻבָּכִים יוֹתֵר, כִּי אָז פָּחוֹת נִמְצָא הַמְנֻסֶּה בַּחֶבְרָה הַמְעוֹדֶדֶת אוֹתוֹ, שֶׁאֵינָם אֶלָּא בְּנֵי הָעֲלִיָּה, וְהֵם מוּעָטִים. 
וּלְפוּם צַעְרָא אַגְּרָא. 
שֶׁהֲרֵי עֲמִידָה בְּנִסָּיוֹן זֶה, הוּא לֹא לָמוּת פַּעַם אַחַת וְתוּ לֹא, אֶלָּא לִחְיוֹת יוֹם יוֹם, שָׁעָה שָׁעָה, בְּמִגְוַן הָאֲנָשִׁים הַפּוֹקְדִים אוֹתָנוּ, בַּמִּשְׁפָּחָה, בַּשְּׁכֵנוּת, בָּעֲבוֹדָה, וּלְהִתְמוֹדֵד עִם כֻּלָּם, וְלִהְיוֹת כְּמַאֲמַר הַפָּסוּק "עֹז וְהָדָר לְבוּשָׁהּ", שֶׁהַלְּבוּשׁ הַמְהֻדָּר - לְאַפּוּקֵי הַבְּדִיעֲבַד, וַאֲפִלּוּ הַלְּכַתְּחִלָּה - יְהֵא בְּעֹז וּבִגְבוּרָה, לְלֹא בּוּשָׁה, אֶלָּא בְּגַאֲוָה וְעוֹד שֶׁל קְדֻשָּׁה. זֶהוּ הַקִּדּוּשׁ ה' הַיּוֹתֵר גָּדוֹל, הַמִּזְדַּמֵּן לִבְנֵי דּוֹרֵנוּ. 
לְסִכּוּם: 
הַיּוֹם, אִשָּׁה הַזּוֹכָה שֶׁלֹּא לְהִתְחַשְׁבֵּן בְּשׁוּם אֶחָד, מִלְּבַד עִם בּוֹרְאָהּ, וּמַפְגִּינָה אֶת נֶאֱמָנוּתָהּ בִּשְׁמִירַת הַמִּצְווֹת הַמֻּטָּלוֹת עָלֶיהָ, וּבְרֹאשָׁן "הַצְּנִיעוּת", הֲרֵי שֶׁזּוֹכָה לְתֹאַר "קָדוֹשׁ" יוֹתֵר נַעֲלֶה מִמְּקַדְּשֵׁי שֵׁם שָׁמַיִם בְּדוֹרוֹת קוֹדְמִים. 
וְאִם הַזּוֹכֶה לִהְיוֹת מְקַדֵּשׁ ה' - קוֹנֶה עוֹלָמוֹ בְּשָׁעָה אַחַת, בְּשָׁעָה מוּעֶטֶת שֶׁל קִדּוּשׁ ה', עַל אַחַת כַּמָּה וְכַמָּה זוֹכָה הַיּוֹם אִשָּׁה, הַמִּתְאַפְשֵׁר לָהּ לִהְיוֹת מְקַדֶּשֶׁת שֵׁם שָׁמַיִם שָׁעוֹת עַל שָׁעוֹת, וּבְכָל פְּסִיעָה וּפְסִיעָה שֶׁמִּתְהַלֶּכֶת הִיא בִּלְבוּשׁ צָנוּעַ וּמִתְגָּאָה בְּיַהֲדוּתָהּ - מַכְרִיזִים עָלֶיהָ בַּשָּׁמַיִם כִּמְקַדֶּשֶׁת שֵׁם שָׁמַיִם בָּרַבִּים, שֶׁשְּׂכָרָהּ הוּא לְאֵין קֵץ. 
יא - תשובת המשקל
וּבִפְרָט לְאִשָּׁה שֶׁקִּלְקְלָה בִּלְבוּשָׁהּ הַפָּרוּץ, וּבְזֶה נִכְשְׁלָה, בְּנוֹסָף לְכָל, בַּעֲווֹן חִלּוּל ה' בָּרַבִּים, וְחָזְרָה בִּתְשׁוּבָה - הֲיֵשׁ הִזְדַּמְּנוּת לְתִקּוּן הַמְעֻוָּת, אִם לֹא בְּקִדּוּשׁ ה' הַגָּדוֹל בָּרַבִּים שֶׁל לְבוּשׁ צָנוּעַ?! הֲלֹא בְּזֶה הִיא מִתְנַקָּה מִזֻּהֲמַת הַנֶּפֶשׁ יוֹתֵר מִכָּל מִינֵי סִגּוּפִים שֶׁבָּעוֹלָם וְיוֹתֵר מִכָּל הַתַּעֲנִיּוֹת שֶׁתַּעֲשֶׂה, כִּי זוֹהִי תְּשׁוּבַת הַמִּשְׁקָל - תִּקּוּן הַמְעֻוָּת, וּבַדָּבָר שֶׁבּוֹ קִלְקְלָה - בּוֹ הִיא מְתַקֶּנֶת. 
הַסִּגּוּף הַיּוֹתֵר גָּדוֹל, הוּא הוּא עֶצֶם הִתְבַּדְּלוּת וְהַנִּתּוּק, הֵן מִיִּצָרֶיהָ שֶׁל עַצְמָהּ, וְהֵן מֵהַלַּחַץ הַחֶבְרָתִי הַסוֹבֵב שֶׁלָּהּ. 
וּכְנֶגֶד הַחִלּוּל ה' הַנַּעֲשֶׂה בְּהֵעָדְרוּת הַקְּדֻשָּׁה וְהַצְּנִיעוּת, הֲרֵי שֶׁמְּפַזֶּרֶת הִיא בְּהִלּוּכָהּ הַטָּהוֹר רוּחַ טָהֳרָה, הַמְסַלֶּקֶת וּמַתֶּשֶׁת אֶת רוּחַ הַטֻּמְאָה מִן הָאָרֶץ, וּמְפַזֶּרֶת אוֹר קָדוֹשׁ עַל פְּנֵי הַחֹשֶׁךְ וּמְגָרֶשֶׁת אוֹתוֹ, וּבְכָךְ מַשְׁרִישָׁה כֹּחַ קָדוֹשׁ בָּעוֹלָם הַיָּכוֹל לְהַשְׁפִּיעַ עַל עוֹד חוֹטְאִים, וּבִזְכוּתָהּ יִתְקַיֵּם "יִתַּמּוּ חַטָּאִים מִן הָאָרֶץ וּרְשָׁעִים עוֹד אֵינָם". 
יב - בידינו לסתם פה מקטרגינו
אָמַר כּוֹתֵב שׁוּרוֹת אֵלּוּ: 
הָיִיתִי לִפְנֵי כְּ- 4 חֳדָשִׁים אֵצֶל אֶחָד מִגְּדוֹלֵי מַנְהִיגֵי הַדּוֹר בִּפְגִישָׁה לְצֹרֶךְ פְּעִילוּת מְסֻיֶּמֶת, וּבְתוֹךְ הַשִּׂיחָה אָמַר לִי אוֹתוֹ גָּדוֹל (שֶׁכַּנִּרְאֶה אֵינוֹ רָגִיל לָצֵאת מִבֵּיתוֹ): 'הָיִיתִי בְּחֶבְרוֹן, עִיר הָאָבוֹת, לִתְפִלָּה, וְחָזַרְתִּי מְפֻחָד וּמָלֵא צַעַר וּדְאָגָה בִּרְאוֹתִי נָשִׁים עַרְבִיוֹת-יִשְׁמְעֵאלִיּוֹת לְבוּשׁוֹת לְבוּשׁ צָנוּעַ, וְאַף שֶׁלֹּא נִצְטַווּ לֹא מֵהַתּוֹרָה וְלֹא מֵחַכְמֵיהֶם לְכָךְ, וְאִלּוּ עַם יִשְׂרָאֵל - עַם הַקֹּדֶשׁ - שֶׁהֻזְהַר וְנִצְטַוָּה עַל קְדֻשָּׁה יְתֵרָה, וְזֶה הוּא יִחוּדֵנוּ וּסְגֻלָּתֵנוּ עַל כָּל הָעַמִּים, שֶׁהֲרֵי בִּשְׁבִיל כָּךְ אוֹמֶרֶת לָנוּ הַתּוֹרָה שֶׁלֹּא נַעֲשֶׂה כְּתוֹעֲבוֹת הַגּוֹיִים פֶּן תָּקִיא הָאָרֶץ אוֹתָנוּ כַּאֲשֶׁר קָאָה אוֹתָם, כַּמָּה קִטְרוּג עָצוּם וְנוֹרָא יָכוֹל לִפֹּל עָלֵינוּ, חַס וְשָׁלוֹם, לִהְיוֹת מְגֹרָשִׁים מֵאַרְצֵנוּ וְלָתֵת שִׁלְטוֹן אוֹיְבֵינוּ עָלֵינוּ'. 
נֶאֱמַר בְּאֵיכָה (ד, א-ב): "אֵיכָה יוּעַם זָהָב יִשְׁנֶא הַכֶּתֶם הַטּוֹב תִּשְׁתַּפֵּכְנָה אַבְנֵי קֹדֶשׁ בְּרֹאשׁ כָּל חוּצוֹת. בְּנֵי צִיּוֹן הַיְקָרִים הַמְסֻלָּאִים בַּפָּז אֵיכָה נֶחְשְׁבוּ לְנִבְלֵי חֶרֶשׂ מַעֲשֵׂה יְדֵי יוֹצֵר". קִינָה זוֹ מְקוֹנֵן הַנָּבִיא עַל בְּנֵי צִיּוֹן שֶׁהֻשְׁפְּלוּ כְּזָהָב שֶׁהוּעַם, וּכְכֶתֶם הַטּוֹב שֶׁשִּׁנָּה צוּרָתוֹ. וַהֲרֵי כָּל הַיֹּפִי וְהֶהָדָר שֶׁלָּנוּ הִיא הַקְּדֻשָּׁה וְהַצְּנִיעוּת הַמּוֹשְׁכוֹת חֵן וַאֲצִילוּת עַל לוֹבְשֶׁיהָ וְנוֹהֲגֶיהָ, וּמְיֻחֶדֶת וְתוֹאֶמֶת הַצְּנִיעוּת לָנוּ, וּכְמוֹ שֶׁאָמַר בִּלְעָם: "מַה טֹּבוּ אֹהָלֶיךָ יַעֲקֹב מִשְׁכְּנוֹתֶיךָ יִשְׂרָאֵל", שֶׁרָאָה יִחוּדִיּוּת בְּעַם יִשְׂרָאֵל, שֶׁאֵין פִּתְחֵיהֶן מְכֻוָּנִין זֶה לָזֶה וְנוֹהֲגִין בִּצְנִיעוּת יְתֵרָה. 
וּבָאֱמֶת, בְּוַדַּאי שֶׁהַקִּטְרוּג גָּדוֹל בְּעִנְיָן זֶה. אָמְנָם מִי סוֹתְמוֹ לְאוֹתוֹ מְקַטְרֵג אִם לֹא אוֹתָם אֵלּוּ שְׁאֵרִית הַנָּשִׁים הַנִּשְׁאָרוֹת בִּלְבוּשָׁן הַצָּנוּעַ בִּבְחִינַת 'עֹז וְהָדָר לְבוּשָׁהּ' - 'הָדָר' לַהֲלָכָה, 'הָדָר' לַמְהַדְּרִין, לְלֹא קֻלּוֹת וּפְשָׁרוֹת. וְכַמּוּבָן - כְּכָל שֶׁמִּתְרַבּוֹת אוֹתָן הַמְהַלְּכוֹת בִּלְבוּשֵׁי הָאָפְנָה, שֶׁאֵינָם אֶלָּא בִּגְדֵי גֵּרוּי - מַרְחִיבוֹת פֶּה הַמְקַטְרֵג, וּלְהֵפֶךְ - כְּכָל שֶׁתִּתְרַבֶּינָה גִּבּוֹרוֹת חַיִל בְּעַם יִשְׂרָאֵל בִּלְבוּשׁ וְהַנְהָגָה צְנוּעָה כַּדָּת - יוּצְרוּ פִּיּוֹת הַמְקַטְרְגִים וְיֻרְחֲבוּ וְיֻגְדְּלוּ הַסָּנֵגוֹרִים עַל עַם יִשְׂרָאֵל. 
יג - הצניעות - לצרך חיי נשואין מאשרים
"דְּרָכֶיהָ דַּרְכֵי נֹעַם". יָדוּעַ שֶׁכָּל דַּרְכֵי הַתּוֹרָה - דַּרְכֵי נֹעַם. כָּל הַמִּצְווֹת שֶׁנִּצְטַוִּינוּ, כֻּלָּם הֵם כְּדֵי לְהַנְעִים לָנוּ אֶת עוֹלָמֵנוּ זֶה, וְעַל אַחַת כַּמָּה וְכַמָּה אֶת עוֹלָמֵנוּ הֶעָתִיד.
נַעֲמִיק אִם כֵּן, מַהוּ הַנֹּעַם בְּעוֹלָמֵנוּ זֶה בְּהִלְכוֹת הַצְּנִיעוּת שֶׁנִּצְטַוִּינוּ. מִלְּבַד שְׂכָרֵנוּ בָּעוֹלָם הַבָּא, שֶׁהֻבְטַחְנוּ עַל כָּךְ אִם נִשְׁמֹר מִצְווֹת ה' - בְּהֶכְרֵחַ שֶׁיֵּשׁ בְּמִצְווֹת אֵלּוּ נֹעַם גַּם בָּעוֹלָם הַזֶּה. 
פָּשׁוּט וּבָרוּר הוּא, שֶׁתַּכְלִית כָּל אָדָם, אִישׁ אוֹ אִשָּׁה, הוּא יוֹם כְּלוּלוֹתָם. יוֹם שֶׁבּוֹ נִשָּׂאִים עַל מְנַת לְהָקִים דּוֹר חָדָשׁ, בָּנִים וּבָנוֹת, וְזֶהוּ כָּל הַשִּׂמְחָה וְהָאֹשֶׁר וְהַסִּפּוּק, וּבְלֹא זֶה - הָאָדָם חֲסַר שְׁלֵמוּת, וּכְמוֹ שֶׁאָמְרוּ חֲזַ"ל עַל הַשָּׁרוּי בְּלֹא אִשָּׁה - שָׁרוּי בְּלֹא שִׂמְחָה, בְּלֹא תּוֹרָה וְכוּ'. 
אֶלָּא, שֶׁאֶת יַעַד זֶה אֶפְשָׁר לְקַיְּמוֹ בְּשִׁתּוּף דֵּעוֹת, בִּשְׁלוֹם בַּיִת, בְּשִׁוְיוֹן דֵּעוֹת בֵּין הַזּוּג, בְּאַהֲבָה אֲמִתִּית וּבִמְסִירוּת בֵּין בְּנֵי הַזּוּג, וּכְמוֹ כֵן אֶפְשָׁר לְקַיֵּם יַעַד זֶה שֶׁל הֲקָמַת דּוֹר חָדָשׁ גַּם בְּחַיֵּי מַחֲלֹקֶת, בְּחֹסֶר אַהֲבָה, וַאֲפִלּוּ בְּשִׂנְאָה בֵּין בְּנֵי הַזּוּג (וּכְמוֹ שֶׁבַּעֲווֹנוֹתֵינוּ הָרַבִּים זוּגוֹת רַבִּים כָּהֵנָּה אָנוּ רוֹאִים - בּוֹנִים בַּיִת, וּמְקִימִים דּוֹר בְּלֹא שָׁלוֹם וְאַהֲבָה וְכוּ'). 
מַהוּ שְׁלוֹם הַבַּיִת הָאֲמִתִּי? 
שְׁלוֹם הַבַּיִת הָאֲמִתִּי הוּא רָצוֹן מָלֵא שֶׁל כָּל אֶחָד מִבְּנֵי הַזּוּג בְּהַשְׁלָמַת וּבְמִלּוּי רְצוֹן בֶּן הַזּוּג הַשֵּׁנִי. לְהִשְׁתַּדֵּל מַה שֶׁיּוֹתֵר שֶׁצַּד אֶחָד יִרְוֶה נַחַת וְעֹנֶג מֵהַצַּד הַשֵּׁנִי, וְלֹא יַגִּיעַ אֵלָיו שׁוּם עָגְמַת נֶפֶשׁ, וְזֹאת בְּכָךְ שֶׁכָּל צַד מִשְׁתַּדֵּל בִּמְסִירוּת, פָּחוֹת לְמַלֹּאת רְצוֹן עַצְמוֹ, וְיוֹתֵר לְמַלֹּאת רְצוֹן בֶּן זוּגוֹ. אֲבָל כְּשֶׁכָּל אֶחָד מֵהַצְּדָדִים דּוֹרֵשׁ וִתּוּר מֵהַשֵּׁנִי כְּדֵי שֶׁיִּתְמַלְּאוּ רְצוֹנוֹתָיו וַחֲשָׁקָיו וְאֵינוֹ מוּכָן לְוַתֵּר מִשֶּׁלּוֹ - כָּאן מַתְחִיל הֶרֶס שְׁלוֹם הַבַּיִת. 
אִם כֵּן, בְּמִלִים אַחָדוֹת: שָׁלוֹם הַבַּיִת תָּלוּי בְּמָה שֶׁיֵּשׁ לְכָל אֶחָד מִבְּנֵי הַזּוּג מִדַּת הַ"נְּתִינָה" בְּיוֹתֵר, וְהִפּוּכוֹ - כְּשֶׁיֵּשׁ לְכָל אֶחָד מִבְּנֵי הַזּוּג מִדַּת הַ"לְּקִיחָה". 
הַשֵּׁם יִתְבָּרַךְ חָנַן אֶת הָאִשָּׁה, וּכְמוֹ כֵן אֶת הָאִישׁ, כָּל אֶחָד בִּדְבָרִים חִיּוּבִיִּים מִשֶּׁלּוֹ, וּבִהְיוֹת שֶׁקּוּנְטְרֵסֵנוּ מְדֻבָּר לְנָשִׁים, נִתְבּוֹנֵן עַל הַצַּד הַחִיּוּבִי שֶׁבָּאִשָּׁה שֶׁחֻנְּנָה בַּעֲדִינוּת יוֹתֵר, יֹפִי וְחֵן, וּכְמוֹ שֶׁאָמְרוּ בַּגְּמָרָא (תענית לא.): "אֵין אִשָּׁה אֶלָּא לְיֹפִי". 
לְצֹרֶךְ שְׁלוֹם הַבַּיִת הָאֲמִתִּי נִדְרָשׁ, שֶׁכָּל אֶחָד מִבְּנֵי הַזּוּג יִתֵּן וְיִתְרֹם אֶת הַדְּבָרִים הַחִיּוּבִיִּים שֶׁנֵּחַן בָּהֶם לְבֶן זוּגוֹ, וְאִם יְנַצְּלֵם רַק לְטוֹבַת עַצְמוֹ, אוֹ כָּל שֶׁכֵּן, חַס וְחָלִילָה, יִתֵּן אֶת מַה שֶׁנֵּחַן - לְזָרִים - הַלֹּא זֶהוּ הֶרֶס מֻחְלָט לְבִנְיַן הַבַּיִת. 
הַתּוֹרָה צִוְּתָה אֶת הָאִשָּׁה "כָּל כְּבוּדָהּ בַת מֶלֶךְ פְּנִימָה" - אֶת יָפְיֵךְ, חִנֵּךְ, תְּטַפְּחִי בְּיוֹתֵר רַק עַל מְנַת לְתָרְמוֹ לְבֶן זוּגֵךְ, וּבְכָךְ יַרְגִּישׁ אֶת נֶאֱמָנוּתֵךְ וּמְסִירוּתֵךְ אֵלָיו, וְיַחֲזִיר כְּמוֹ כֵן אֶת חֶלְקוֹ בַּדְּבָרִים הַחִיּוּבִיִּים שֶׁהוּא חֻנַּן בָּהֶם לְמָסְרָם בְּכָל יְכָלְתּוֹ רַק אֵלַיִךְ - לֹא לְעַצְמוֹ, וְכָל שֶׁכֵּן לֹא לְזָרִים, וְאָז שְׁלוֹם הַבַּיִת הוּא אֲמִתִּי וְשָׁלֵם. 
אִשָּׁה הַהוֹלֶכֶת בְּבִגְדֵי גֵּרוּי בַּחוּצוֹת, לְמִי הִיא תּוֹרֶמֶת אֶת מַעֲלוֹתֶיהָ הַחִיּוּבִיּוֹת שֶׁחֻנְּנָה בָּהֶם? - לְזָרִים! שֶׁהֲרֵי מִי יִתְכַּחֵשׁ מִלּוֹמַר, שֶׁבִּגְדֵי הָאָפְנָה הַנִּרְכָּשִׁים אֵצֶל רַבּוֹת, הִנָּם נוֹצְרוּ לְשֵׁם הִלּוּךְ בָּרְחוֹב, שֶׁיִּהְיוּ לְעֹנֶג וְלִרְאִיַּת אַנְשֵׁי הָרְחוֹב, וְלֹא נוֹעֲדוּ לְרַוּוֹת נַחַת רַק אֶת הַבַּעַל?! וּבִפְרָט, שֶׁכַּנָּהוּג, שֶׁבַּבַּיִת הַלְּבוּשׁ וְהַהִתְקַשְּׁטוּת הוּא הַרְבֵּה פָּחוֹת מֵהָרְחוֹב - אִם כֵּן, בִּמְקוֹם שֶׁיְּהֵא רֹאשֵׁךְ וְרֻבֵּךְ מֻשְׁקָע כֵּיצַד לְהַעֲנִיק וְלָתֵת לְבֶן זוּגֵךְ אֶת מַעֲלוֹתַיִךְ, שֶׁבְּכָךְ שְׁלוֹם הַבַּיִת מְבֻסָּס וְנָעִים, הִנָּךְ מַשְׁקִיעָה רֹאשֵׁךְ וְרֻבֵּךְ בָּרְחוֹב, וְהִנָּךְ לוֹקָה בְּמִדַּת הַלְּקִיחָה, וַחֲסֵרָה בְּמִדַּת הַנְּתִינָה. 
וְכָאן נָבִין מַדּוּעַ דּוֹרֶשֶׁת הַתּוֹרָה צְנִיעוּת מִן הָאִשָּׁה; 
דַּוְקָא מִשּׁוּם שֶׁדְּרָכֶיהָ דַּרְכֵי נֹעַם - גַּם בָּעוֹלָם הַזֶּה, נִצְטַוִּינוּ בְּחִיּוּב בִּגְדֵי צְנִיעוּת, מִשּׁוּם שֶׁמַּהוּ הַנֹּעַם הַגָּדוֹל בְּיוֹתֵר אִם לֹא הֲקָמַת בַּיִת מִתּוֹךְ שַׁלְוָה וַאֲמִינוּת שֶׁל כָּל אֶחָד מִבְּנֵי הַזּוּג, וְזֹאת בִּהְיוֹת שֶׁמִּשְׁתַּדֵּל כָּל אֶחָד לְהִזָּהֵר וּלְהִבָּדֵל מִלְּהַשְׁקִיעַ מַשֶּׁהוּ עֲבוּר הָרְחוֹב, כִּי מִזֶּה נִגְרָם חֹסֶר הַשְׁקָעָה וּנְתִינָה לְתוֹךְ הַבַּיִת. וְאִם כֵּן, הֵיכָן דַּרְכֵי הַנֹּעַם הָאֲמִתִּיִּים כְּשֶׁהַבַּעַל רוֹאֶה וּמִתְבּוֹנֵן, שֶׁאִשְׁתּוֹ - בִּמְקוֹם לְהַעֲנִיק לוֹ וּלְהִתְמַסֵּר לוֹ - מַעֲנִיקָה וּמִתְמַסֶּרֶת לָרְחוֹב? 
לְסִכּוּם - אֵין לְךָ דַּרְכֵי נֹעַם כְּמִצְוַת הַצְּנִיעוּת; 
וְאַדְרַבָּא, כְּשֶׁהַבַּעַל רוֹאֶה שֶׁאִשְׁתּוֹ הוֹלֶכֶת בָּרְחוֹב בִּצְנִיעוּת, בְּכִסּוּי רֹאשׁ, וּמְכַסָּה וְשׁוֹמֶרֶת אֶת מַעֲלוֹתֶיהָ אֲשֶׁר חֻנְּנָה בָּהֶם רַק בִּשְׁבִילוֹ, הֲרֵי בְּכָךְ, כַּמַּיִם הַפָּנִים לַפָּנִים לְהַחֲזִיר בְּאוֹתָהּ מַטְבֵּעַ אַהֲבָה וּמְסִירוּת. אִם כֵּן, מַה הַפֶּלֶא לִבְעָיוֹת שְׁלוֹם הַבַּיִת הַמִּתְרַבּוֹת בְּיָמֵינוּ וּמְצוּיוֹת בְּרֹב בָּתֵּי יִשְׂרָאֵל אַחַר שֶׁנִּהְיָה כְּהֶתֵּר לְבִישַׁת בְּגָדִים מְפֻקְפָּקִים לַהֲלָכָה, שֶׁכָּל מַטְּרָתָם הַעֲנָקָה וּתְרוּמָה לַזָּרִים?! 
וְאִם כְּבָר מְדַבְּרִים עַל הֲקָמַת דּוֹר בְּיַחַד, מַה הַמְקֻוֶּה יוֹתֵר מֵאֲשֶׁר מִלִּרְאוֹת בָּנִים וּבָנוֹת כְּשֵׁרִים, וַהֲרֵי מִלְּבַד הַבְטָחַת חֲזַ"ל שֶׁבִּזְכוּת הַצְּנִיעוּת זוֹכוֹת לְבָנִים וּבָנוֹת טוֹבִים וְצַדִּיקִים, וּבְהֶעְדֵּר הַצְּנִיעוּת לְהֵפֶךְ - כַּמָּה זֶה לֹא חִנּוּכִי לִרְאוֹת אֶת אִמָּם מַשְׁקִיעָה אֶת רֹאשָׁהּ וּמִרְצָהּ בְּטִפּוּחַ הַגּוּף וְהַזְנָחָת הַנְּשָׁמָה,אֵיזֶה מֶסֶר רוּחָנִי תַּשְׁאִיר אוֹתָהּ אֵם לְבָנֶיהָ? כָּל כָּךְ מַשְׁקִיעִים עַל חִנּוּךְ, כָּל כָּךְ חֲרֵדִים אָנוּ עַל חִנּוּךְ טוֹב - לָמָּה לֹא נַשְׁקִיעַ צְנִיעוּת עֲבוּר חִנּוּךְ בָּנֵינוּ וּבְנוֹתֵינוּ?--- 
יד - "אשרי אדם מפחד תמיד"
הַפֶּלֶא הַגָּדוֹל הוּא - מִנַּיִן לוֹקְחוֹת אוֹתָן נָשִׁים בִּטָּחוֹן וְאֹמֶץ לָקוּם וּלְהִתְגָּרוֹת בַּיֵּצֶר הַנּוֹרָא וְהַבּוֹעֵר כַּתַּנּוּר - יֵצֶר הָעֲרָיוֹת, וּלְשַׂחֵק בְּאִשׁוֹ הַלּוֹחֶכֶת אֶת כָּל הַמִּתְקָרֵב אֵלֶיהָ?! 
הַתּוֹרָה צִוְּתָה אוֹתָנוּ לַעֲשׂוֹת מִשְׁמֶרֶת לְמִשְׁמֶרֶת בְּהַרְבֵּה מִמִּצְווֹת הַתּוֹרָה כְּדֵי לֹא לִפֹּל בְּרֶשֶׁת הַיֵּצֶר, וּלְשֵׁם כָּךְ יֶשְׁנָם הַרְבֵּה גְּזֵרוֹת שֶׁגָּזְרוּ חֲכָמִים כְּהַרְחָקָה, כְּדֵי שֶׁלֹּא יָבוֹאוּ בְּנֵי אָדָם לִכָּשֵׁל בְּגוּפֵי תּוֹרָה. וְאִם מָצִינוּ כָּזֹאת בְּהִלְכוֹת שַׁבָּת וְכַדּוֹמֶה, עַל אַחַת כַּמָּה וְכַמָּה שֶׁיֵּשׁ לְהִזָּהֵר וְלִרְעֹד מִיֵּצֶר הָעֲרָיוֹת וְלַעֲשׂוֹת מִשְׁמֶרֶת לְמִשְׁמֶרֶת. רַבָּן גַּמְלִיאֵל הֵקֵל בִּגְזֵרַת חֲכָמִים שֶׁצִּוּוּ לֹא לִקְרוֹא לְאוֹר הַנֵּר שֶׁמָּא יַטֶּה, וְקָרָא - וּבִקֵּשׁ לְהַטּוֹת. הֲרֵי גָּדוֹל בְּיִשְׂרָאֵל כִּמְעַט נִכְשַׁל בְּאִסּוּר שַׁבָּת עַל שֶׁעָבַר מִשְׁמֶרֶת שֶׁצִּוּוּ עָלֶיהָ חֲזַ"ל. 
אִשָּׁה נוֹחָה לְהִתְפַּתּוֹת (כִּלְשׁוֹן רָשִׁ"י בַּעֲווֹן חַוָּה בִּבְרֵאשִׁית), וְעוֹד בָּעִנְיָן הַבּוֹעֵר בְּיוֹתֵר - עֲרָיוֹת. שֶׁהֲרֵי אָמְרוּ חֲזַ"ל: אֵין אַפּוֹטְרוֹפּוֹס לַעֲרָיוֹת וַאֲפִלּוּ לַגָּדוֹל שֶׁבְּיִשְׂרָאֵל, כָּל שֶׁכֵּן לָאִשָּׁה, וְכָאן מִתְקָרְבִים וּמִתְגָּרִים בְּאוֹתוֹ יֵצֶר וּמַגִּיעִים עַד אִשׁוֹ הַגְּדוֹלָה כִּמְעַט, וּבוֹטְחִים: עַד כָּאן וְלֹא יוֹתֵר! לַחֲטֹא - מַה פִּתְאֹם?! אֲנִי רְחוֹקָה מִלַּחֲטֹא! מֵאַיִן הַבִּטָּחוֹן הַמֻּפְרָז הַזֶּה? וְאוּלַי בּוֹטְחוֹת הֵן בַּה' שֶׁיַּצִּילֵם מֵהַחֵטְא?! 
אֵיךְ יַצִּילֵם ה' מֵהַחֵטְא כְּשֶׁבִּרְצוֹנָם הִתְגָּרוּ בּוֹ וְעָבְרוּ עַל אִסּוּר מִשְׁמֶרֶת?! הֲלֹא חֲזַ"ל אָמְרוּ: שְׂחוֹק וְקַלּוּת רֹאשׁ מַרְגִּילִין אֶת הָאָדָם לְעֶרְוָה, וְכֵן אָמְרוּ: כָּל הַמַּרְבֶּה שִׂיחָה עִם הָאִשָּׁה, סוֹפוֹ בָּא לִידֵי עֲבֵרָה. וְזֶהוּ בְּאָדָם שֶׁשּׂוֹחֵק וּמֵקֵל רֹאשׁוֹ - וְכִי אִשָּׁה הַמְהַלֶּכֶת בְּבִגְדֵי אָפְנָה וְגֵרוּי זֶה פָּחוֹת מִשְּׂחוֹק וְקַלּוּת רֹאשׁ? הֲלֹא בְּזֶה קוֹרֵאת הִיא לְכָל פּוֹחֵז וְרֵיק, וְנוֹתֶנֶת לוֹ הַרְגָּשָׁה שֶׁהִיא מִשֶּׁלּוֹ, וְאִם כֵּן, מִי הוּא הָאַפּוֹטְרוֹפּוֹס שֶׁיִּשְׁמְרֶנָּה מֵהַחֵטְא, הַקְּדוֹשׁ בָּרוּךְ הוּא?! 
הַקָּדוֹשׁ בָּרוּךְ הוּא וַדַּאי לֹא יִהְיֶה הָאַפּוֹטְרוֹפּוֹס שֶׁיִּשְׁמְרֶנָּה מֵהַחֵטְא. מַדּוּעַ שֶׁיִּהְיֶה לָהּ סִיַּעְתָּא דִּשְׁמַיָּא מְיֻחֶדֶת לְהִנָּצֵל מִיֵּצֶר הָרָע?! 
וְזֹאת צָרִיךְ לְהָבִין חַד-מַשְׁמָעִית: הַיֵּצֶר שֶׁמְּפַתֶּה לְבִגְדֵי אָפְנָה וְגֵרוּי, אֵין רְצוֹנוֹ וּמְגַמָּתוֹ לְהִסְתַּפֵּק בְּזֶה, אֶלָּא לְהָבִיא עַד לָעֲבֵרָה הַחֲמוּרָה בְּיוֹתֵר, אֶלָּא שֶׁכָּךְ דַּרְכּוֹ: הַיּוֹם אוֹמֵר לְאָדָם עֲשֵׂה כָּךְ, וּלְמָחָר עֲשֵׂה כָּךְ, עַד שֶׁאוֹמֵר לוֹ לֵךְ עֲבֹד עֲבוֹדָה זָרָה. וּכְמוֹ כֵן בַּעֲרָיוֹת, מְגַמָּתוֹ לְהָבִיא אֶת הָאָדָם עַד לְאָבְדָּן ב' עוֹלָמוֹת לְלֹא פְּשָׁרוֹת. 
אִם מָצִינוּ גְּדוֹלֵי יִשְׂרָאֵל, רַבּוֹתֵינוּ, כַּמּוּבָא בַּתַּלְמוּד, שֶׁנִּתְגָּרָה בָּהֶם יֵצֶר הָעֲרָיוֹת וְרַק בְּנֵס וּבְרַחֲמֵי ה' נִצְּלוּ מִמֶּנּוּ - מַה תֹּאמַרְנָה אוֹתָן נָשִׁים? 
וְעוֹד. 
נִשְׁאַל אֶת אוֹתָן נָשִׁים שַׁאֲנַנּוֹת וּבוֹטְחוֹת בְּעַצְמָן שְׁאֵלָה פְּשׁוּטָה: 
אִלּוּ אַתְּ, הָיִית רוֹאָה אֶת בִּתֵּךְ לְבוּשָׁה לְבוּשׁ אָפְנָתִי, וְשַׂמְתְּ לִבֵּךְ כֵּיצַד עֵינֵי זָרִים לְטוּשִׁים עָלֶיהָ, וּכְרֶגַע קָט שֶׁיְּכוֹלָה בִּתֵּךְ לִמְעֹד וְלִפֹּל - כֵּיצַד הָיְתָה תְּגוּבָתֵךְ? וַדַּאי הָיִית מִשְׁתַּדֶּלֶת לַהֲנִיאָהּ מִכָּךְ וּלְהַסְבִּיר לָהּ אֶת חֻמְרַת הַסַּכָּנָה. 
וְאִם כֵּן, לָמָּה עַל עַצְמֵךְ אֵינֵךְ פּוֹחֶדֶת? הַבִּטָּחוֹן הַמֻּפְרָז שֶׁיֵּשׁ לָךְ עַל עַצְמֵךְ - מִנַּיִן לָקַחַתְּ אוֹתוֹ? אֶלָּא הַתְּשׁוּבָה בְּרוּרָה וּפְשׁוּטָה: עַל יִצְרָהּ וְתַאֲוָתָהּ שֶׁל בִּתֵּךְ אַתְּ יְכוֹלָה לְהִתְגַּבֵּר וְלִהְיוֹת מוּסָרִית וְחַשְׁדָנִית לוֹמַר לָהּ הִזָּהֲרִי, אֲבָל עַל יִצְרֵךְ שֶׁלָּךְ - אֵין לָךְ כֹּחַ לַעֲמֹד נֶגְדּוֹ, וְאַתְּ מְלֵאָה בִּטָּחוֹן כּוֹזֵב וּמְדֻמֶּה כְּדֵי לְהַשְׁקִיט אֶת חֲשַׁשׁ הַסַּכָּנָה הַמְרַחֶפֶת עָלַיִךְ. זוֹהִי הִסְתַּכְּלוּתֵךְ! אוּלָם הִסְתַּכְּלוּת חֲכָמֵינוּ זַ"ל אַחֶרֶת מִשֶּׁלָּךְ - רַבּוֹתֵינוּ זַ"ל "מַבְטִיחִים" לָךְ סַכָּנָה. 
רַבּוֹתֵינוּ אָסְרוּ לָנוּ אִסּוּר יִחוּד עִם פְּנוּיָה אֲפִלּוּ לִזְמַן מוּעָט, וַאֲפִלּוּ לְלֹא דִּבּוּר כְּלָל, וְכל שֶׁכֵּן בִּשְׂחוֹק וְקַלּוּת רֹאשׁ, שֶׁמָּא וְשֶׁמָּא... עַל אַחַת כַּמָּה וְכַמָּה הִתְקָרְבוּת לִנְעֹרֶת בְּאֵשׁ בְּבִגְדֵי אָפְנָה, וְעַל עָוֹן זֶה בִּלְבַד "מַבְטִיחִים" חֲזַ"ל נְפִילָה מֻחְלֶטֶת, מַה שֶׁלֹּא מָצִינוּ בְּשׁוּם אִסּוּר אַחֵר. לֹא מָצִינוּ שֶׁאָסוּר לָגַעַת וּלְשַׂחֵק בְּכֶסֶף שֶׁל מִישֶׁהוּ אַחֵר שֶׁמָּא יַחְמְדֶנּוּ וְיִגְנְבֶנּוּ, לֹא מָצִינוּ שֶׁאָסוּר לִסְחֹר בִּנְבֵלוֹת וּטְרֵפוֹת לַגּוֹיִים שֶׁמָּא יֹאכַל מֵהֵם, אַף שֶׁנַּפְשׁוֹ שֶׁל אָדָם מְחַמֶּדֶת אֲכִילָה וּמָמוֹן - מִלְּבַד בַּעֲרָיוֹת. 
מוּבָא בַּחֲזַ"ל (מוּבָא בְּרָשִׁ"י) עַל יוֹסֵף הַצַּדִּיק שֶׁהָיָה מְסַלְסֵל בִּשְׂעָרוֹ בִּשְׁעַת צַעֲרוֹ שֶׁל אָבִיו עָלָיו, לְפִיכָךְ גֵּרָה בּוֹ הַקָּדוֹשׁ בָּרוּךְ הוּא אֶת הַדֹּב - נִסְיוֹן פּוֹטִיפָר. וּמוּבָא בַּזֹּהַר הַקָּדוֹשׁ, מִי שֶׁמְּסַלְסֵל בִּשְׂעָרוֹ, אוֹמֵר הַשָּׂטָן: "זֶה הוּא שֶׁלִּי". אָדָם זֶה הוּא תַּחַת רִשְׁתִּי. מְקַבֵּל רְשׁוּת מִן הַשָּׁמַיִם לְנַסּוֹתוֹ. וְאָמְנָם נָכוֹן שֶׁלְּאִשָּׁה מֻתָּר לְסַלְסֵל בִּשְׂעָרָהּ - אֲבָל לְשֵׁם שָׁמַיִם, כִּי אִם לֹא לְשֵׁם שָׁמַיִם אֶלָּא לַעֲבֵרָה וּלְהַחְטָאַת הָרַבִּים - מַה שׁוֹנֶה דִּינָהּ מֵהָאִישׁ שֶׁמְּסַלְסֵל בִּשְׂעָרוֹ, וַהֲרֵי דִּינוֹ נֶחֱרַץ לִהְיוֹת נָתוּן הָרְשׁוּת לְהַיֵּצֶר לְנַסּוֹתוֹ לְכָל הַפָּחוֹת, וּמִי יָכוֹל לִהְיוֹת בִּטְחוֹנוֹ וְעֶרְבוֹנוֹ שֶׁיַּעֲמֹד בַּנִּסָּיוֹן? 
עַל בִּתּוֹ שֶׁל רַבִּי חֲנִינָא בֶּן תְּרַדְיוֹן, מוּבָא בִּגְמָרָא, שֶׁהָיְתָה מְהַלֶּכֶת בְּרוֹמִי, וְשָׁמְעָה שֶׁהָרוֹמָאִים שֶׁהִסְתַּכְּלוּ עָלֶיהָ אוֹמְרִים: כַּמָּה נָאִים פְּסִיעוֹתֶיהָ שֶׁל רִיבָה זוֹ, וְדִקְדְּקָה לַעֲשׂוֹתָן יוֹתֵר יָפוֹת, וְנֶעֶנְשָׁה לִהְיוֹת בְּקוּבָּה שֶׁל זוֹנוֹת. 
נוֹרָא נוֹרָאוֹת! לֹא חָטְאָה בְּבִגְדֵי פְּרִיצוּת, לֹא בִּשְׂחוֹק וְקַלּוּת רֹאשׁ - רַק דִּקְדְּקָה בִּפְסִיעוֹתֶיהָ יוֹתֵר, שֶׁזֶּהוּ דָּבָר דַּק מִן הַדַּק, שֶׁרַק יוֹדֵעַ תַּעֲלוּמוֹת מַרְגִּישׁ בְּכָךְ, וּכְבָר לְקָחָהּ הַשָּׂטָן לְחֶלְקוֹ וְאָמַר "זוֹ - שֶׁלִּי הִיא", וְנִתָּן לוֹ רְשׁוּת לְעַנְּשָׁהּ וּלְהוֹרִידָהּ לִדְיוֹטָא תַּחְתּוֹנָה, מֵרְצוֹנָהּ אוֹ שֶׁלֹּא מֵרְצוֹנָהּ. וְעַל זֶה אָמַר שְׁלֹמֹה הַמֶּלֶךְ ע"ה: "אַשְׁרֵי אָדָם מְפַחֵד תָּמִיד". 
טו - כל העושה עברה בסתר - נפרעין ממנו בגלוי
אָמְרוּ חֲזַ"ל: כָּל הָעוֹשֶׂה עֲבֵרָה בַּסֵּתֶר - נִפְרָעִין מִמֶּנּוּ בַּגָּלוּי. וְיֵשׁ לְהָבִין, וַהֲלֹא מִדּוֹתָיו שֶׁל הַקָּדוֹשׁ בָּרוּךְ הוּא מִדָּה כְּנֶגֶד מִדָּה, וְאִם חָטָא בַּגָּלוּי וּבְפַרְהֶסְיָא, בְּוַדַּאי יִפָּרְעוּ מִמֶּנּוּ בַּגָּלוּי, אוּלָם אִם חָטָא בַּסֵּתֶר - מַדּוּעַ יִפָּרְעוּ מִמֶּנּוּ בַּגָּלוּי? 
אוּלָם, נַעֲמִיק וְנִרְאֶה עַד כַּמָּה מִדּוֹתָיו שֶׁל הַקָּדוֹשׁ בָּרוּךְ הוּא אֱמֶת וְצֶדֶק, מִדָּה כְּנֶגֶד מִדָּה. הָעוֹשֶׂה עֲבֵרָה בַּסֵּתֶר, זֶהוּ רַק מִפְּנֵי שֶׁהוּא מִתְבַּיֵּשׁ וְרוֹצֶה לַחֲטֹא, אוּלָם אֵינוֹ רוֹצֶה לְהִתְבַּזּוֹת מִכָּךְ, וְעָנְשׁוֹ - שֶׁתִּתְפַּרְסֵם מַחְשַׁבְתּוֹ בְּכָךְ שֶׁיֵּעָנֵשׁ בַּגָּלוּי, וְיֵדְעוּ כֻּלָּם מַהִי פְּנִימִיּוּת מַחְשַׁבְתּוֹ, וּבְכָךְ תְּהֵא מִדָּה כְּנֶגֶד מִדָּה בְּעָנְשׁוֹ - בִּזָּיוֹן כְּנֶגֶד כָּבוֹד. 
כְּמוֹ כֵן אוֹתָן נָשִׁים הַמְהַלְּכוֹת בְּחֹסֶר צְנִיעוּת, לֹא נַחְשְׁדֵן שֶׁכַּוָּנָתָן לַתּוֹצָאוֹת הַחֲמוּרוֹת שֶׁיְּכוֹלוֹת לְהִגָּרֵם מִכָּךְ, אוּלָם כַּוָּנָתָן לְכָבוֹד וּלְחֵן, דְּהַיְנוּ, כָּבוֹד הוּא לָהֶן שֶׁתְּשׂוּמֶת לִבָּם שֶׁל הָרוֹאִים וְהַיְדִידִים מֻפְנֵית אֲלֵיהֶן, וּבִפְרָט מְצַפּוֹת הֵן לְמִלּוֹת שֶׁל שֶׁבַח וּתְהִלָּה עַל "מַעֲלוֹתֵיהֶן", וּמַחְשָׁבוֹת אֵלּוּ הֵם סֵתֶר לִבָּן, כַּמּוּבָן. וְרַק הַקָּדוֹשׁ בָּרוּךְ הוּא שֶׁיּוֹדֵעַ תַּעֲלוּמוֹת, יוֹדֵעַ וּמַבְחִין בְּכָל תְּנוּעָה וְחִיּוּךְ שֶׁל הָאִשָּׁה בְּאֵיזֶה כַּוָּנָה הוּא נַעֲשָׂה, וְעַל הַכֹּל יָבִיא אֱלֹקִים בְּמִשְׁפָּט עַל כָּל נֶעְלָם. וּבִהְיוֹת שֶׁעָנְשֵׁי שָׁמַיִם - מִדָּה כְּנֶגֶד מִדָּה, סוֹפָן לָבוֹא לִידֵי חֵטְא, וּבְכָךְ לִגְרֹם לָהֶן שִׁפְלוּת וְהַכְפָּשָׁה, עַל יְדֵי שֶׁיִּפְּלוּ בְּחֵטְא אוֹ בְּדֶרֶךְ אַחֶרֶת שֶׁתְּבִיאֵם לְהַשְׁפָּלָה, כְּנֶגֶד מַה שֶּׁשָּׁאֲפוּ לְכָבוֹד, מַמָּשׁ מִדָּה כְּנֶגֶד מִדָּה: בִּזָּיוֹן נֶגֶד כָּבוֹד. 
כְּנֶגֶד מַה שֶּׁשָּׁאֲפוּ לְכָבוֹד וּלְחֵן וְעָשׂוּ זֹאת בְּדֶרֶךְ שֶׁל אִסּוּר - הַנְהָגָה וּלְבוּשׁ לֹא צָנוּעַ - שֶׁזֶּה רָאוּ בְּגָלוּי אֶצְלָן, אָמְנָם סֵתֶר לִבָּן הָיָה לְחֵן וּלְכָבוֹד שֶׁל שֶׁקֶר, וְאֶת חֵן וְכָבוֹד זֶה רָצוּ שֶׁיִּהְיֶה בְּגָלוּי, שֶׁיְּשַׁבְּחוּם וִיפָאֲרוּם בְּנֵי אָדָם בְּלִבּוֹתֵיהֶם וּבְפִיהֶם, אִם כֵּן, נִדּוֹנוֹת בְּעֹנֶשׁ אִי-כָּבוֹד. וּכְמוֹ שֶׁמָּצִינוּ בַּנָּבִיא עֹנֶשׁ בְּנוֹת צִיּוֹן שֶׁחִלְּלוּ קְדֻשָּׁתָן, וְנֶעֶנְשׁוּ מִדָּה כְּנֶגֶד מִדָּה בְּצָרַעַת וְכִעוּר. 
טז - "חן וכבוד יתן ה'"
עוֹד טַעַם יֵשׁ לְמַגֵּר טַעֲנַת הַיֵּצֶר "לְזַכּוֹת" אֶת הָאִשָּׁה בְּחֵן וְכָבוֹד מְדֻמֶּה, וּלְכָךְ מִתְפַּתּוֹת לִרְכֹּשׁ מַעֲלוֹת אֵלּוּ בַּדֶּרֶךְ הָאֲסוּרָה, עַל פִּי הַמְבֹאָר בְּרָשִׁ"י עַל הַפָּסוּק "שֶׁקֶר הַחֵן וְהֶבֶל הַיֹּפִי, אִשָּׁה יִרְאַת ה' הִיא תִתְהַלָּל". בְּפַשְׁטוּת, הַכַּוָּנָה שֶׁל שְׁלֹמֹה הַמֶּלֶךְ ע"ה, לִתֵּן מוּסָר לַנָּשִׁים וְלַהֲבִינָם שֶׁחֵן וְיֹפִי הוּא הֶבֶל, וְהָעִקָּר - יִרְאַת שָׁמַיִם. 
אוּלָם בְּרָשִׁ"י רוֹאִים פֵּרוּשׁ אַחֵר. וְזֶה לְשׁוֹנוֹ: אֵשֶׁת חֵן וְיֹפִי אֵין מְהַלְּלִין אוֹתָהּ אֶלָּא הֶבֶל וְשֶׁקֶר, אֲבָל אִשָּׁה יִרְאַת ה' - הִיא תִּתְהַלָּל. עַד כָּאן לְשׁוֹנוֹ. 
כְּלוֹמַר, גַּם בְּנֵי הָאָדָם, שֶׁלְּמַעֲנָם טָרְחָה בְּטִפּוּחַ עַצְמָהּ עַל מְנַת "לִזְכּוֹת" מֵהֵם לְחֵן וּלְכָבוֹד, גַּם הֵם אֵינָם מְהַלְּלִים אוֹתָהּ, אֶלָּא בָּזִים לָהּ בְּלִבָּם וְרוֹאִים אוֹתָהּ כִּפְתַיָּה וּנְחִיתִית, הַזְּקוּקָה לְרַחֲמֵי מִלּוֹתֵיהֶם שֶׁל זָרִים וְחַסְרַת סִפּוּק מִכָּתְלֵי בֵּיתָהּ. הֲרֵי שֶׁהַמְעֻנְיָנוֹת בְּחֵן וְכָבוֹד אֲמִתִּי, זֶהוּ רַק עַל יְדֵי "יִרְאַת ה' הִיא תִּתְהַלָּל". 
וְהַבְטָחָה זוֹ שֶׁל 'יִרְאַת ה' הִיא תִּתְהַלָּל', הִיא עַצְמָהּ שָׂכָר שֶׁל מִדָּה כְּנֶגֶד מִדָּה. כְּנֶגֶד שֶׁוִּתְּרָה הָאִשָּׁה עַל כָּבוֹד מְדֻמֶּה וְחֵן מְדֻמֶּה וְשִׁקְרִי בְּלָבְשָׁהּ בִּגְדֵי צְנִיעוּת וְהַנְהָגָה צְנוּעָה, תִּזְכֶּה לְכָבוֹד וּלְהִלּוּל אֲמִתִּי, שֶׁכֻּלָּם יְהַלְּלוּהָ עַל אֲצִילוּתָהּ וּקְדֻשָּׁתָהּ, וּשְׂכָרָהּ אִתָּהּ בָּעוֹלָם הַזֶּה וּבָעוֹלָם הַבָּא, וְזֹאת "כִּי חֵן וְכָבוֹד יִתֵּן ה'", וּלְאָשֵׁר יַחְפֹּץ - יִתְנֵנוּ. 
"לָעֲנָוִים יִתֵּן חֵן" - לָעֲנָוִים הַצְּנוּעִים נִתָּן הַחֵן הָאֲמִתִּי. 
וְהַטַּעַם שֶׁרַק חֵן הַנִּתָּן לָעֲנָוִים וְלַצְּנוּעִים הוּא חֵן אֲמִתִּי וְהָאַחֵר הוּא שִׁקְרִי, מִפְּנֵי שֶׁחֵן שֶׁבָּא מֵאֵת ה' לָעֲנָוִים וְהַצְּנוּעִים הוּא חֵן וְאַהֲבָה שֶׁאוֹהֲבִים אוֹתָם הַבְּרִיּוֹת בְּאַהֲבָה שֶׁאֵינָהּ תְּלוּיָה בַּדָּבָר, אֶלָּא מִפְּנֵי שֶׁאֵיכוּתָם מְהֻלֶּלֶת בְּעַצְמָהּ, וְאִלּוּ חֵן הַבָּא מֵחֲמַת חִיצוֹנִיּוּת, הִנּוֹ חֵן הַתָּלוּי בַּדָּבָר, וּבָטֵל דָּבָר - בְּטֵלָה אַהֲבָה, כֵּיוָן שֶׁאֵינוֹ עַל מַשֶּׁהוּ אֵיכוּתִי, פְּנִימִי, אֶלָּא עַל חִיצוֹנִי - לְהַרְהִיב וּלְבַלְבֵּל אֶת הָעַיִן, וְהוּא דָּבָר נִפְסָד שֶׁאֵין לוֹ קִיּוּם כְּלָל. 
"אֵיזֶהוּ מְכֻבָּד? - הַמְכַבֵּד אֶת הַבְּרִיּוֹת". מְכֻבָּד אֲמִתִּי זֶה לֹא מִי שֶׁדּוֹרֵשׁ כָּבוֹד לְעַצְמוֹ וְרוֹצֶה בְּפִרְסוּם מַעֲלוֹתָיו, לְהֵפֶךְ- הַנּוֹתֵן מִרְצוֹ וְכֹחוֹ לְכַבֵּד אֲחֵרִים זֶהוּ מְכֻבָּד אֲמִתִּי עַל הַבְּרִיּוֹת. לְבוּשֵׁי שַׁחַץ וְגֵרוּי לְהַשָּׂגַת כָּבוֹד וְחֵן, זֶהוּ דְּרִישַׁת כָּבוֹד לְעַצְמוֹ בָּאֳפָנִים אֲסוּרִים, וְרָחוֹק הוּא מִכְּבוֹד הַצְּנוּעָה שֶׁאֵינָהּ דּוֹרֶשֶׁת כְּבוֹד עַצְמָהּ בִּדְבָרִים שֶׁאֵינָם רְצוּיִים, זוֹהִי שֶׁתִּזְכֶּה לְכָבוֹד וְחֵן אֲמִתִּי. 
וּמִמִּי לָנוּ יוֹתֵר לִלְמֹד מֵאֲשֶׁר אֶסְתֵּר הַמַּלְכָּה, שֶׁלֹּא דָּרְשָׁה שׁוּם טִפּוּחַ וּבְשָׂמִים כִּשְׁאָר כָּל אוֹתָן נָשִׁים שֶׁהֻצְּעוּ לַאֲחַשְׁוֵרוֹשׁ, וּבְכָל זֹאת זָכְתָה מִכֻּלָּן בַּחֵן הָאֲמִתִּי? "וַתְּהִי אֶסְתֵּר נוֹשֵׂאת חֵן בְּעֵינֵי כָל רוֹאֶיהָ". אֶסְתֵּר עוֹמֶדֶת לָהּ עִם כָּל מִתְחָרוֹת הַמַּלְכוּת, כֻּלָּן בְּמֶתַח מִתְיַגְּעוֹת בְּטִפּוּחַ וְהַכְשָׁרַת גּוּפָן לַמַּלְכוּת, שִׁשָּׁה חֳדָשִׁים בְּשֶׁמֶן הַמּוֹר וְשִׁשָּׁה חֳדָשִׁים בַּבְּשָׂמִים, וְאִלּוּ אֶסְתֵּר נִשְׁאֶרֶת בְּפִנָּתָהּ וְאֵינָהּ דּוֹרֶשֶׁת מְאוּמָה, וְדַוְקָא הִיא שֶׁחֻנְּנָה בְּחֵן מַלְכוּתִי. מַדּוּעַ? כִּי חֵן וְכָבוֹד יִתֵּן ה' וְלֹא הַהִשְׁתַּדְּלוּת, וְכֵן שֶׁכֵּן הִשְׁתַּדְּלוּת שֶׁלֹּא עַל פִּי הַתּוֹרָה, בְּדֶרֶךְ אִסּוּר, שֶׁוַּדַּאי אֵינָהּ מְבִיאָה לְחֵן וְכָבוֹד רָצוּי וְחִיּוּבִי. 
יז - "וראה בך ערות דבר ושב מאחריך".
לִפְנֵי כִּשְׁלֹשֶׁת אֲלָפִים וּשְׁלֹשׁ מְאוֹת שָׁנָה לְעֵרֶךְ, חָוָה עַמֵּנוּ חֲוָיָה נִפְלָאָה, חַסְרַת תַּקְדִּים וְחַסְרַת עָתִיד, כִּי לֹא תַּחֲזֹר חֲוָיָה זוֹ לְעוֹלָם, וְלַחֲוָיָה זוֹ עֵדִים מִילְיוֹנֵי אֲנָשִׁים, נָשִׁים וְטַף, וְהֵם הֵם שֶׁהֶעֱבִירוּ חֲוָיָתָם זוֹ מָדוֹר לְדוֹר. 
דּוֹר שָׁלֵם, כָּאָמוּר, שֶׁלֹּא מִילְיוֹנֵי אֲנָשִׁים, עָבַר תְּקוּפָה שֶׁל 40 שָׁנָה לְלֹא עִסְקֵי מַשָּׂא וּמַתָּן, לְלֹא יְצִירַת מִינֵי מַאֲכָל, לְלֹא יְצִירַת מַלְבּוּשִׁים, לְלֹא יְצִירַת מִנְעָלִים, הַהֲלִיכָה - בְּמָקוֹם מִדְבָּרִי, מְקוֹם נָחָשׁ, שָׂרָף וְעַקְרָב, אֶרֶץ יְבֵשָׁה לְלֹא מִשְׁתֶּה וּלְלֹא מִחְיָה. וּבְכָל זֹאת - לְלֹא רָעָב, לְלֹא צָמָא, לְלֹא עֵרוֹם, לְלֹא פֶּגַע רַע, לְלֹא מַחֲלוֹת, לְלֹא מִלְחָמוֹת, חַיֵּי אֹשֶׁר וְשַׁלְוָה, מִשְׁמַעַת בְּדֶרֶךְ כְּלָל לְמוֹפֵת, לְמַנְהִיג אֶחָד שֶׁהִנְהִיגָם, לְלֹא צֹרֶךְ לְשׁוֹפְטִים וְשׁוֹטְרִים, וְהַכֹּל - לֹא מִתּוֹךְ כְּפִיָּה, אֶלָּא מִתּוֹךְ רָצוֹן וְשִׂמְחָה. 
כָּל הַתֵּאוּר הַנַּ"ל שֶׁאֵינוֹ אֶלָּא מִקְצָת חֲוָיַת אוֹתוֹ הַדּוֹר, לֹא נִמְסַר לָנוּ בְּסוֹד, אֶלָּא כָּתוּב שָׁחֹר עַל גַּבֵּי לָבָן בְּתוֹרָתֵנוּ הַקְּדוֹשָׁה (דברים א, לא): "וּבַמִּדְבָּר אֲשֶׁר רָאִיתָ אֲשֶׁר נְשָׂאֲךָ ה' אֱלֹקֶיךָ כַּאֲשֶׁר יִשָּׂא אִישׁ אֶת בְּנוֹ בְּכָל הַדֶּרֶךְ אֲשֶׁר הֲלַכְתֶּם", "וַיַּאֲכִילְךָ אֶת הַמָּן", וְגוֹ', "שִׂמְלָתְךָ לֹא בָלְתָה מֵעָלֶיךָ, וְרַגְלְךָ לֹא בָצֵקָה זֶה אַרְבָּעִים שָׁנָה". עַנְנֵי כָּבוֹד היו שָׁפִין בִּכְסוּתָן וּמְגַהֲצִין אוֹתָם, וְאַף קְטַנֵּיהֶם- כְּמוֹ שֶׁהָיוּ גְּדֵלִים, כָּךְ הָיוּ בִּגְדֵיהֶם גְּדֵלִים עִמָּהֶם (רש"י). 
כִּי עֲנַן ה' עֲלֵיהֶם יוֹמָם, וְעַמּוּד אֵשׁ לַיְלָה לְהָאִיר לָהֶם. עַנְנֵי הַכָּבוֹד הָיוּ מְסוֹכְכִים עֲלֵיהֶם כְּסֻכָּה הַמְשַׁמֶּרֶת מִכָּל רַע, וְהָיָה הֶעָנָן מְיַשֵּׁר לָהֶם הַבְּקָעִים, וּמַשְׁמִיד וְהוֹרֵג כָּל נָחָשׁ, שָׂרָף וְעַקְרָב. וְכִלְשׁוֹן הַמִּדְרָשׁ: הָיוּ מְהַלְּכִים בַּמִּדְבָּר כְּאָדָם הַיּוֹשֵׁב בְּקָתֵדְרָא שֶׁל זָהָב. 
וְלֹא עוֹד, אֶלָּא שֶׁחָזוּ בְּעֵינֵיהֶם אֶת אֱלֹקֵיהֶם, וְגַם אֶת זֶה לֹא מָנַע מֵהֵם מִלִּרְאוֹת אֶת כְּבוֹדוֹ וְלִשְׁמֹעַ אֶת קוֹלוֹ, וְכַנֶּאֱמָר: "מִן הַשָּׁמַיִם הִשְׁמִיעֲךָ ה'... וְעַל הָאָרֶץ הֶרְאֲךָ אֶת אִשּׁוֹ הַגְּדוֹלָה וּדְבָרָיו שָׁמַעְתָּ מִתּוֹךְ הָאֵשׁ וְגוֹ'" (דברים ד, לו). "הֲשָׁמַע עָם קוֹל אֱלֹהִים מְדַבֵּר מִתּוֹךְ הָאֵשׁ כַּאֲשֶׁר שָׁמַעְתָּ אַתָּה וַיֶּחִי" (שם, לג). "כִּי מִי כָל בָּשָׂר אֲשֶׁר שָׁמַע קוֹל אֱלֹהִים חַיִּים מְדַבֵּר מִתּוֹךְ הָאֵשׁ כָּמֹנוּ וַיֶּחִי" (שם ה, כג). 
עַמֵּנוּ הָיָה מֻטְמָן תּוֹךְ חֲמָמָה, שֶׁפָּרְשָׂה כְּנָפֶיהָ עֲלֵיהֶם לְבַל יַכֵּם שָׁרָב וְשֶׁמֶשׁ, וּלְבַל יִפְגְּעֵם שֶׁמֶשׁ וְרוּחַ. 
חֲמָמָה זוֹ הָיְתָה שְׁכִינָתוֹ יִתְבָּרַךְ אֲשֶׁר יָרְדָה מִמָּרוֹם לְאֶרֶץ מִדְבָּר וּשְׁמָמָה, כְּדֵי לְהָגֵן עַל עַם יִשְׂרָאֵל. 
מֵי הֵעֵז לְהִתְקָרֵב לְאֻמָּה זוֹ בִּהְיוֹתָהּ תַּחַת חֲסִינוּת הַשְּׁכִינָה הַקְּדוֹשָׁה; "אָז נִבְהֲלוּ אַלּוּפֵי אֱדוֹם, אֵילֵי מוֹאָב יֹאחֲזֵמוֹ רָעַד, נָמֹגוּ כֹּל יֹשְׁבֵי כְנָעַן". 
אוּלָם - אֶחָד הָיָה שֶׁהִצְלִיחַ לַחֲדֹר אֶת כָּל מַעַרְכוֹת הַשְּׁמִירָה וְלַהֲרֹג מִיִּשְׂרָאֵל רַבִּים וְטוֹבִים - בִּלְעָם הָרָשָׁע שְׁמוֹ. 
שָׂכִיר הָיָה בִּלְעָם עֲבוּר בֶּצַע כֶּסֶף. שְׂכָרוֹ בָּלָק לְקַלֵּל אֶת יִשְׂרָאֵל, בִּהְיוֹתוֹ יָדוּעַ לְאִישׁ אֲשֶׁר אֶת יָאֹר - יֹאַר, וּבְנֵס לֹא עָלְתָה בְּיָדוֹ, וְכַנֶּאֱמָר: "וַיַּהֲפֹךְ ה' אֱלֹקֶיךָ לְךָ אֶת הַקְּלָלָה לִבְרָכָה", עַל יְדֵי שֶׁ"וַּיָשֶׂם ה' דָּבָר בְּפִי בִלְעָם" וְכָפָהוּ לְבָרֵךְ בְּעַל כָּרְחוֹ. 
חָקַר בִּלְעָם מַה סּוֹד שְׁמִירָתָם שֶׁל יִשְׂרָאֵל הַמְסַלֵּק כָּל חֲרוֹן אַף מֵהֵם, וְאֵינוֹ נוֹתֵן לְשׁוּם פֶּגַע רַע לְהִתְקָרֵב אֶצְלָם - מָצָא וְגִלָּה; 
"מַה טֹּבוּ אֹהָלֶיךָ יַעֲקֹב מִשְׁכְּנוֹתֶיךָ יִשְׂרָאֵל", שֶׁאֵין פִּתְחֵיהֶן מְכֻוָּנִין אֵלּוּ לְאֵלּוּ. אִם כֵּן, הַצְּנִיעוּת וְהַבּוּשָׁה אֶחָד מֵחֲבֵרוֹ, הוּא הַחֹמֶר הַמְשַׁמֵּר שֶׁלָּהֶם. 
אָמַר בִּלְעָם: אֱלֹקֵיהֶם שֶׁל אֵלּוּ שׂוֹנֵא זִמָּה הוּא. כָּל זְמַן שֶׁשְּׁמוּרִים וּגְדוּרִים הֵם מֵעֲווֹן הַזְּנוּת, לֹא אוּכַל לָהֶם, לֹא אֲנִי וְלֹא עֶשֶׂר כָּמוֹנִי. 
גִּלָּה סוֹד זֶה לְבָלָק, וְאָמַר לוֹ: רְצוֹנְךָ לְאַבֵּד אֻמָּה זוֹ וּלְסַלֵּק וּלְהַפְרִיד הָאַהֲבָה שֶׁבֵּינָם לְבֵין אֱלֹקֵיהֶם? - טַמְּאֵם בַּעֲווֹן הַזְּנוּת. צַו לְעַמְּךָ לְהַפְקִיר בְּנוֹתֵיהֶם לְהַחֲטִיאָם, וּבְזֶה תְּסַלֵּק כָּל הַשְּׁמִירָה מֵהֵם, וּבוֹרְאָם עַצְמָם יַשְׁמִידֵם, וְלֹא נִצְטָרֵךְ אָנוּ כְּלָל לְהִלָּחֵם בָּהֶם. 
וַיַּעַשׂ בָּלָק כְּדִבְרֵי בִּלְעָם, וְאֶת בִּתּוֹ שָׁלַח בְּרֹאשׁ כֻּלָּם. וּמֶה הָיוּ הַתּוֹצָאוֹת? 
וַיִּהְיוּ הַמֵּתִים בַּמַּגֵּפָה עֶשְׂרִים וְאַרְבָּעָה אֶלֶף!!! 
אֵיפֹה הָאַהֲבָה? אֵיפֹה הַחִבָּה? אֵיפֹה שְׁמִירַת עַנְנֵי הַכָּבוֹד? אֵיפֹה הַמִּשְׁכָּן וְהַשְּׁכִינָה שֶׁבְּתוֹכָם? אֵיפֹה מֹשֶׁה רַבֵּנוּ, רוֹעֶה נֶאֱמָן? הַכֹּל פָּג בְּרֶגַע קָטֹן. וְלֹא חָשַׁב הַקָּדוֹשׁ בָּרוּךְ הוּא לִגְמֹר בָּזֹאת, כִּי אִלּוּלֵי קִנְאַת פִּנְחָס שֶׁקִּנֵּא לַה', הָיָה ה' מְכַלֶּה אֶת כָּל יִשְׂרָאֵל, וְכַנֶּאֱמָר:"וְלֹא כִלִּיתִי אֶת בְּנֵי יִשְׂרָאֵל בְּקִנְאָתִי". 
הַתְּשׁוּבָה לַדָּבָר: 
"וְרָאָה בְךָ עֶרְוַת דָּבָר, וְשָׁב מֵאַחֲרֶיךָ"! 
הַשְׁרָאַת הַשְּׁכִינָה, בִּנְיַן הַמִּשְׁכָּן, הַחִבָּה, הַשְּׁמִירָה - הַכֹּל הַכֹּל מֻתְנֶה בְּעֵרָבוֹן שֶׁל שְׁמִירַת גִּדְרֵי הַצְּנִיעוּת וְהַטָּהֳרָה. פָּרְצָה בְּגִדְרֵי הַצְּנִיעוּת אֵין כָּמוֹהָ לְסִלּוּק הַשְּׁמִירָה - וְשָׁב מֵאַחֲרֶיךָ. 
וּמֵעַתָּה, נִשָּׂא קֵל וָחֹמֶר שֶׁאֵין עָלָיו פִּרְכָא- 
דּוֹר שֶׁנֶּאֱמַר עָלָיו "זָכַרְתִּי לָךְ חֶסֶד נְעוּרַיִךְ אַהֲבַת כְּלוּלוֹתַיִךְ, לֶכְתֵּךְ אַחֲרַי בַּמִּדְבָּר בְּאֶרֶץ לֹא זְרוּעָה", אוֹתוֹ דּוֹר דָּמָה לְאֵשֶׁת נְעוּרִים הָאֲהוּבָה בְּיוֹתֵר עַל בַּעֲלָהּ. אָז הָיְתָה תְּחִלַּת הִוָּצְרוּת עַם יִשְׂרָאֵל, תַּכְלִית רְצוֹנוֹ יִתְבָּרַךְ בִּבְרִיאַת עוֹלָמוֹ; 
דּוֹר שֶׁקִּבֵּל תּוֹרָה פָּנִים בְּפָנִים, כִּבְיָכוֹל; 
דּוֹר שֶׁמִּשְׁכַּן כְּבוֹדוֹ יִתְבָּרַךְ הָיָה בְּתוֹכוֹ, אוּרִים וְתֻמִּים, מִזְבֵּחַ, כֹּהֵן גָּדוֹל, וְכָל הַקָּשׁוּר בְּמַעֲרֶכֶת הַמִּשְׁכָּן; 
דּוֹר שֶׁעַנְנֵי כָּבוֹד מְשַׁמְּרִים אוֹתוֹ מִכָּל אוֹיֵב וּפֶגַע; 
דּוֹר שֶׁהַמָּן מַאֲכָלוֹ, אֹכֶל מִן הַשָּׁמַיִם עַד פֶּתַח הַבַּיִת; 
דּוֹר שֶׁבְּאֵר הַמַּיִם מִתְלַוֶּה עִמָּם בְּכָל דַּרְכָּם; 
דּוֹר שֶׁרוֹעֶה נֶאֱמָן, רֹאשׁ הַנְּבִיאִים, מֹשֶׁה רַבֵּנוּ ע"ה הָיָה בְּתוֹכוֹ, שֶׁאֵין כָּמוֹהוּ שֶׁמָּסַר נַפְשׁוֹ עַל כְּלַל יִשְׂרָאֵל, אֲהוּב ה', עֶבֶד ה', נֶאֱמַן ה', שֶׁעָלָה אֶל הַר ה' אַרְבָּעִים יוֹם וְאַרְבָּעִים לַיְלָה לְלֹא אֲכִילָה וּשְׁתִיָּה; 
דּוֹר שֶׁעָבַר לֹא מִזְּמַן עַשְׂרוֹת וְגַם מֵאוֹת נִסִּים נֶגֶד הַטֶּבַע בִּיצִיאַת מִצְרַיִם בְּאוֹתוֹת וּבְמוֹפְתִים וּבְיָד חֲזָקָה, כַּמְבֹאָר בַּתּוֹרָה וּבַהַגָּדָה; 
דּוֹר שֶׁכָּזֶה - עִם כָּל מַעֲלוֹתָיו, עִם כָּל גִּלּוּי הַפָּנִים הַמְלַוֶּה אוֹתָם לְלֹא שׁוּם הֶסְתֵּר פָּנִים - לֹא עָמַד לוֹ שׁוּם זְכוּת כְּנֶגֶד עֲווֹן גִּלּוּי עֲרָיוֹת הַשָּׂנאוּי בְּיוֹתֵר עַל ה', וְהָיָה בְּכֹחַ עָווֹן זֶה לְהָפֵר בְּרִית הָאַהֲבָה שֶׁבֵּין הַבָּנִים לַאֲבִיהֶם, וְשׁוּם אַהֲבָה לֹא כִּסְּתָה עַל אוֹתוֹ פֶּשַׁע. 
עַל אַחַת כַּמָּה וְכַמָּה דּוֹרֵנוּ- 
דּוֹר הַמֻּנְהָג בְּהֶסְתֵּר פָּנִים נוֹרָא; 
דּוֹר הַדּוֹמֶה לְכִבְשָׂה בֵּין שִׁבְעִים זְאֵבִים; 
דּוֹר שֶׁנִּמְצָא בְּתוֹךְ גָּלוּת זֶה כַּמָּה וְכַמָּה שָׁנִים רַבִּים וְרָעִים; 
דּוֹר שֶׁנֶּחֱרַב בֵּית מִקְדָּשׁוֹ וְנִסְתַּלְּקָה מִמֶּנּוּ שְׁכִינָה בַּעֲווֹנוֹ; 
הֲרֵי שֶׁבְּוַדַּאי יְהֵא מָנוּעַ מֵהֶאָרַת פָּנִים וְגִלּוּי וּשְׁמִירַת הַשְּׁכִינָה, כְּמוֹ שֶׁאָמַר מָרָן הֶ"חָפֵץ חַיִּים" עַל עֲווֹן שִׂנְאַת חִנָּם וְלָשׁוֹן הָרָע: אִם הָיָה בְּכֹחָם לְהַחֲרִיב אֶת הַבָּנוּי - בֵּית הַמִּקְדָּשׁ, עַל אַחַת כַּמָּה וְכַמָּה שֶׁיֵּשׁ בְּכֹחָם לִמְנֹעַ שֶׁיִּבָּנֶה הֶחָרוּב. 
וְעוֹד, אֵיךְ לֹא יַעֲלֶה עָלָיו הַכּוֹרֵת בַּחֲרוֹן אַף כְּשֶׁבְּתוֹכוֹ עָווֹן הַנּוֹרָא שֶׁל פְּרִיצוּת גִּדְרֵי הַקְּדֻשָּׁה, תַּעֲרֹבֶת אֲנָשִׁים וְנָשִׁים - דְּבָרִים הַגּוֹרְמִים לָעֲווֹנוֹת הַחֲמוּרִים בְּיוֹתֵר. וּמֵאִידָךְ, מַה שֶּׁיָּשִׁיב אֶת הַשְּׁכִינָה לְסוֹכֵך עָלֵינוּ בִּשְׁמִירָה מְעֻלָּה - הַתְּנַאי הַיְחִידִי שֶׁבִּלְעָדָיו לֹא יוֹעִיל וְלֹא תַּצִּיל שׁוּם מִצְוָה וְשׁוּם כֹּחַ שֶׁל תּוֹרָה, וְכָל שֶׁכֵּן כֹּחַ צָבָא וְנֶשֶׁק - שְׁמִירַת הַצְּנִיעוּת בִּלְבוּשׁ וְהַנְהָגָה כְּדַת תּוֹרָתֵנוּ הַקְּדוֹשָׁה. 
וְאִם כֵּן, לְפִי זֶה יִתָּכֵן וְתָבוֹא אִשָּׁה לְאַחַר מֵאָה וְעֶשְׂרִים שְׁנוֹת חַיֶּיהָ לְמַעְלָה, וְתִתָּבַע עַל הֱיוֹתָהּ "שֻׁתָּפָה" בְּרֶצַח וּבַהֲרִיגַת בַּחוּרֵי יִשְׂרָאֵל, וְכֵן תֵּאָשֵׁם כְּגוֹרֶמֶת לְאַלְמָנוֹת וִיתוֹמִים שֶׁבְּיִשְׂרָאֵל, אוֹ בְּיֶתֶר שְׁאָר הַגְּזֵרוֹת שֶׁנָּחֲתוּ עַל עַם יִשְׂרָאֵל. וְעַל תְּמִיהָתָהּ, מַה חֶלְקָהּ לְפֻרְעָנֻיּוֹת אֵלּוּ, יַעֲנוּהָ: בְּהֶחְלֵט יָדַיִךְ בַּמַּעַל הַזֶּה - בִּלְבוּשֵׁךְ הַלֹּא צָנוּעַ גָּרַמְתְּ לְסִלּוּק הַחֲסִינוּת מֵעַם יִשְׂרָאֵל עַל יְדֵי סִלּוּק הַשְּׁכִינָה הַקְּדוֹשָׁה. וּלְעֻמָּתָהּ - אִשָּׁה הַזְּהִירָה בִּלְבוּשׁ וְהַנְהָגָה צְנוּעָה, הֲרֵי שֶׁלִּזְכוּתָהּ נִזְקָף כָּל הַחֶסֶד וְהָרַחֲמִים שֶׁנִּשְׁפָּע לְעַם יִשְׂרָאֵל, וְהִיא הִיא צְבָא הַהֲגַנָּה לְיִשְׂרָאֵל הָאֲמִתִּי, הִיא הִיא הַשּׁוֹמֶרֶת הָאֲמִתִּית עַל עַם יִשְׂרָאֵל מִכָּל אוֹיְבֵינוּ וּמְבַקְּשֵׁי רָעָתֵנוּ. 
יח - יש קונה עולמו בשעה אחת
לֹא רְחוֹקִים אָנוּ מֵהַגְּאֻלָּה - בִּיאַת מְשִׁיחַ צִדְקֵנוּ. מְחַכִּים לָנוּ הַיָּמִים שֶׁהֵמָּה תַּכְלִית הַבְּרִיאָה, יָמִים שֶׁהֵמָּה תַּכְלִית הַהֲטָבָה הַמְיֹעָדִים לְעַם יִשְׂרָאֵל - הַתַּכְלִיתִי שֶׁבָּאֻמּוֹת; יָמִים שֶׁל שָׁלוֹם וְשַׁלְוָה אֲמִתִּיִּים לְלֹא חֹלִי וּלְלֹא מָוֶת, כַּמְבֹאָר רַבּוֹת מִפְּסוּקֵי הַנְּבִיאִים: וְדָר זְאֵב עִם כֶּבֶשׁ וְנָמֵר עִם גְּדִי יִרְבָּץ, וְכִתְּתוּ חַרְבוֹתָם לְאִתִּים וַחֲנִיתוֹתֵיהֶם לְמַזְמֵרוֹת, וּבִלַּע הַמָּוֶת לָנֶצַח וּמָחָה ה' אֱלֹקִים דִּמְעָה מֵעַל כָּל פָּנִים, וְחֶרְפַּת עַמּוֹ יָסִיר כִּי ה' דִּבֵּר; יָמִים שֶׁתִּרְבֶּה בָּהֶם הַדַּעַת וְגִלּוּי הֶאָרַת פָּנִים, וְכַנֶּאֱמָר (ירמיה לא, לג): "וְלֹא יְלַמְּדוּ עוֹד אִישׁ אֶת רֵעֵהוּ וְאִישׁ אֶת אָחִיו לֵאמֹר דְּעוּ אֶת ה', כִּי כוּלָּם יֵדְעוּ אוֹתִי לְמִקְטַנָּם וְעַד גְּדוֹלָם". הַיָּמִים שֶׁלָּהֶם קִוִּינוּ וְצִפִּינוּ וּמֵהֵם שָׁאַפְנוּ עִידוּד וְתִקְוָה לְהַעֲבִיר אֶת אַלְפַּיִם שְׁנוֹת גָּלוּתֵנוּ, הִנֵּה הֵם עוֹמְדִים לְהִתְמַמֵּשׁ בְּקָרוֹב מַמָּשׁ. 
נַחֲזִיק מַעֲמָד בִּתְקוּפָתֵנוּ - תְּקוּפַת חֹשֶׁךְ וַאֲפֵלָה, תְּקוּפַת שְׁלִיטַת כֹּחוֹת הַטֻּמְאָה הַמֻּרְשִׁים לְהִתְחַזֵּק בִּמְלֹא תָּקְפָּם לִקְרַאת סִיּוּמָם לְבָרֵר וּלְלַבֵּן כְּכֶסֶף צֵרוּף מִסִּיגָיו אֶת הָאֲמוּרִים לִהְיוֹת נִשְׁאָרִים בְּצִיּוֹן וְנוֹתָרִים בִּירוּשָׁלַיִם, אֲשֶׁר זָכוּ לְתֹאַר "קָדוֹשׁ", וְכַנֶּאֱמָר (ישעיה ד, ג):" וְהָיָה הַנִּשְׁאָר בְּצִיּוֹן וְהַנּוֹתָר בִּירוּשָׁלַיִם קָדוֹשׁ יֵאָמֶר לוֹ". עֲמִידָה בַּנִּסְיוֹנוֹת הַתּוֹקְפָנִיִּים הַמִּתְעָרְמִים עָלֵינוּ בִּתְקוּפָה זוֹ, אֵינָם אֶלָּא לְזַכְּכֵנוּ וּלְהַכְשִׁירֵנוּ כַּדּוֹר הַמְסַיֵּם אֶת הַגָּלוּת וּפוֹתֵחַ אֶת הַגְּאֻלָּה. 
תֹּאַר "קָדוֹשׁ" אֵינוֹ נִתָּן - רַק לִפְרוּשִׁים מֵעֲרָיוֹת, וּכְמוֹ שֶׁפֵּרֵשׁ רָשִׁ"י "קְדוֹשִׁים תִּהְיוּ" - הֱווּ פְּרוּשִׁים מִן הָעֲרָיוֹת. וְאִם בְּתֹאַר זֶה יִצְטַיְּנוּ הַנּוֹתָרִים, הֲרֵי שֶׁתְּהֵא זוֹ רַק בִּזְכוּת שֶׁיַּעַמְדוּ בְּנִסְיוֹנוֹת הַמַּכְשִׁירִים לְתֹאַר זֶה, וְהֵם נִסְיוֹנוֹת הַקְּדֻשָּׁה הַמִּתְרַבִּים בְּיָמֵינוּ, מַה שֶּׁלֹּא הָיָה בְּדוֹרוֹת קוֹדְמִים - לֹא מֵהֵם וְלֹא מִקְּצָתָם. 
אַל נַשְׁתִּיק וְנִסְתֹּם אֶת זַעֲקַת נִשְׁמָתֵנוּ הַנֶּחְרֶדֶת מִ"קּוֹל דּוֹדִי דּוֹפֵק פִּתְחִי לִי אֲחוֹתִי רַעְיָתִי תַּמָּתִי". קוֹל דּוֹדֵנוּ - הַקָּדוֹשׁ בָּרוּךְ הוּא הַמִּתְדַּפֵּק עַל לִבֵּנוּ וּמְעוֹרְרֵנוּ לְהַכְשִׁיר עַצְמֵנוּ לַגְּאֻלָּה שֶׁלֹּא נְאַבֵּד אֶת דַּעְתֵּנוּ וְעוֹלָמֵנוּ בָּרְגָעִים הָאַחֲרוֹנִים אַחַר הַחְזָקָת מַעֲמָד שֶׁל דּוֹרוֹת רַבִּים. 
יֶשְׁנוֹ סִיּוּעַ רַב מִן הַשָּׁמַיִם הַיּוֹם דַּוְקָא לְעֻמַּת הַחַשְׁכוּת הַגְּדוֹלָה. נִסֵּי הַתְּשׁוּבָה, נִסִּים גְּלוּיִים הֵם, כְּלָל וּכְלָל לֹא מוּבָנִים עַל דֶּרֶךְ הַטֶּבַע, וְזֶהוּ מֵחַסְדֵּי ה', כִּי "זֶה לְעֻמַּת זֶה עָשָׂה הָאֱלֹקִים". 
כָּל מִי שֶׁזָּכָה לְשִׁדּוּר קוֹל דּוֹדֵנוּ לְלִבּוֹ, יַחְטְפֶנּוּ, יְנַצְּלֶנּוּ, וִיפַתְּחֶנּוּ לַעֲלִיָּה וְלִתְשׁוּבָה. כִּי אִם יִדְחֶנּוּ מִמֶּנּוּ, מִי יוֹדֵעַ אִם יָשׁוּב וְיִזְכֶּה לְשִׁדּוּר נוֹסָף וְלִדְפִיקַת קוֹלוֹ שֶׁל הַבּוֹרֵא שׁוּב לְתוֹךְ לִבּוֹ. 
נִמְצָאִים אָנוּ בְּדוֹר הַמֻּרְכָּב מִמַּחֲנֶה מוּל מַחֲנֶה. מֵחַד, מַחֲנֵה הַקְּדֻשָּׁה וְהַתְּשׁוּבָה, וּמֵחַד, מַחֲנֶה שֶׁכְּנֶגֶד אֲשֶׁר אִתּוֹ הַכֹּחַ וְהַשִּׁלְטוֹן. אוּלָם רַבִּים אֲשֶׁר אִתָּנוּ מֵאֲשֶׁר אִתָּם, כִּי אֵלֶּה בָרֶכֶב וְאֵלֶּה בַסּוּסִים וַאֲנַחְנוּ בְּשֵׁם ה' אֱלֹקֵינוּ נַזְכִּיר, וְכָל אֲשֶׁר בְּשֵׁם ה' יִקְרָא - יִמָּלֵט. כָּל כֹּחָם אֵינוֹ אֶלָּא בְּחִינַת רֶכֶב וְסוּס - כֹּחַ גַּשְׁמִי וְדִמְיוֹנִי, וַאֲנַחְנוּ בְּשֵׁם ה' - כֹּחוֹת הַקְּדֻשָּׁה - כֹּחַ אֲמִתִּי וְאֵיכוּתִי. 
נִשְׁמַע לַעֲצַת בּוֹרְאֵנוּ: הִנֵּה נָתַתִּי לְפָנֶיךָ אֶת הַחַיִּים וְאֶת הַמָּוֶת וְאֶת הַטּוֹב וְאֶת הָרָע - "וּבָחַרְתָּ בַּחַיִּים". אַפְסִי הוּא הַצַּעַר שֶׁל הַהִתְגַּבְּרוּת עַל הַנִּסְיוֹנוֹת לְעֻמַּת חַיִּים שֶׁל עֹנֶג וְגִלּוּי שְׁכִינָה לְנֶצַח נְצָחִים. 
דּוֹרֵנוּ כֻּנָּה בְּשֵׁם "דּוֹר עִקְבְתָא דִּמְשִׁיחָא", דּוֹר שֶׁהַמֻּטָּל עָלָיו לְתַקֵּן בְּחִינַת הֶעָקֵב - סִיּוּם הַגּוּף, וּבְזֶה מִסְתַּיֶּמֶת תִּקּוּן כָּל הַקּוֹמָה שֶׁהִתְחִילוּ בָּהּ אָדָם הָרִאשׁוֹן, אֲבוֹת הָעוֹלָם, יֶתֶר שִׁבְעַת הָרוֹעִים, הַנְּבִיאִים, הַתַּנָּאִים, הָאָמוֹרָאִים, הָרִאשׁוֹנִים, וְהָאַחֲרוֹנִים בְּמֶשֶׁךְ הַדּוֹרוֹת כֻּלָּם. כָּל דּוֹר מִלֵּא אֶת תַּפְקִידוֹ הַמֻּטָּל עָלָיו לְצֹרֶךְ הַשְׁלָמַת הַקּוֹמָה הַשְּׁלֵמָה, וְהֵחֵלּוּ מֵרֹאשׁ הַקּוֹמָה וּלְמַטָּה, עַד דּוֹרֵנוּ הַנִּצְרָךְ לְתַקֵּן אֶת הַבְּחִינָה הַנְּמוּכָה בְּיוֹתֵר - עֲקֵבִים שֶׁל הַקּוֹמָה. 
עָקֵב, תַּפְקִידוֹ לְהַלֵּךְ עַל רֶפֶשׁ וְטִיט וּבַמְּקוֹמוֹת הַמְּאוּסִים וּלְשָׁרֵת אֶת כָּל הַקּוֹמָה שֶׁעָלָיו. תַּפְקִידֵנוּ כִּמְתַקְּנֵי בְּחִינַת הֶ"עָקֵב", לַעֲמֹד אֵיתָנִים עַל אַף הָרֶפֶשׁ וְהַטִּיט הַסּוֹבֵב אוֹתָנוּ, עַל אַף הַמְּקוֹמוֹת הַמְּאוּסִים שֶׁמִּסְּבִיבֵנוּ וּמִתַּחְתֵּינוּ, לְהַלֵּךְ עַל גַּבֵּיהֶם וּבְתוֹכָם, וְלָצֵאת בְּשָׁלוֹם. 
לְשֵׁם כָּךְ נִתְעָרְמוּ בְּדוֹרֵנוּ נִסְיוֹנוֹת שֶׁלֹּא הָיוּ מֵעוֹלָם - הַמַּחֲנֶה שֶׁכְּנֶגֶד הַקְּדֻשָּׁה מוּל מַחֲנֶה הַקְּדֻשָּׁה. דְּבָרִים הַפְּשׁוּטִים שֶׁבַּיַּהֲדוּת, כְּשַׁבָּת, טָהֳרָה, צְנִיעוּת, כַּשְׁרוּת, עֲרָיוֹת, שֶׁהָיוּ בֶּעָבָר נַחֲלַת רֹב כְּכָל עַם יִשְׂרָאֵל, אִישׁ וְאִשָּׁה - וּבְצַוְתָּא חָדָא הָיוּ מְקַיְּמִים בִּמְסִירוּת וּבְאַהֲבָה - הַיּוֹם דָּרוּשׁ כְּדֵי לְקַיְּמָם הָמוֹן מְסִירוּת נֶפֶשׁ, הִתְמוֹדְדוּת בַּחֶבְרָה, מִשְׁפָּחָה, עֲבוֹדָה, וְזֶהוּ תִּקּוּנֵנוּ - הַדּוֹר הָאַחֲרוֹן - דּוֹר עִקְבְתָא דִּמְשִׁיחָא - לְקַיֵּם אַף אֶת הַדְּבָרִים הַפְּשׁוּטִים מִתּוֹךְ מְסִירוּת נֶפֶשׁ וּקְשָׁיִים מִכָּל עֵבֶר וּפִנָּה, כְּדֻגְמַת הֶעָקֵב הַמְמַלֵּא תַּפְקִידוֹ דַּוְקָא מִתּוֹךְ הֲלִיכָה עַל הַקַּרְקַע וּמִתּוֹךְ שִׁפְלוּת, וּבְכָךְ אָנוּ זוֹכִים לְהַשְׁלִים אֶת הַקּוֹמָה שֶׁאָמְנָם הִתְחִילוּ בָּהּ הָעֲנָקִים שֶׁבְּדוֹרוֹת עָבָרוּ, אוּלָם אֵין לָהּ שְׁלֵמוּת מִבְּלִי סִיּוּמֵנוּ אָנוּ אֶת הַקּוֹמָה, כְּשֵׁם שֶׁאֵין עֵרֶךְ לַגּוּף עַל כָּל כְּבוֹדוֹ וַחֲשִׁיבוּתוֹ מִבְּלִי רַגְלַיִם וַעֲקֵבִים. 
וּבְכָךְ יֻגְדַּל מַעֲלָתֵנוּ לְעָתִיד לֹא פָּחוֹת מֵעֲנָקִי הָרוּחַ שֶׁהָיוּ לָנוּ בְּכָל הַדּוֹרוֹת, וְנִהְיֶה חֲטִיבָה וּמִקְשָׁה אַחַת בְּהַשְׁלָמַת הַקּוֹמָה עַל יָדֵינוּ. 
ודומה דורנו לעומת דורות הקודמים למדליק נרון קטן אולם בלילה ובחשיכה לעומת דורות קודמים שמצוותיהם היו אומנם כאור האבוקה - אולם כאור אבוקה הדולקת ביום... 
וּלְכָךְ, הַיּוֹם, בְּיָמֵינוּ, גַּם דְּבָרִים קְטַנִּים חֲשׁוּבִים מְאֹד לְאֵין עֲרוֹךְ, וּמַה שֶׁלֹּא הָיָה נֶחְשָׁב בַּדּוֹרוֹת הַקּוֹדְמִים לְמַעֲלָה, אֶלָּא הָיָה פָּשׁוּט - בְּדוֹרֵנוּ נֶחְשָׁב זֹאת לְמַעֲלָה מִפְּאַת רִבּוּי הַנִּסְיוֹנוֹת, כָּךְ שֶׁהִזְדַּמְּנוּת זוֹ נִזְדַּמְּנָה לְדוֹרֵנוּ לִהְיוֹת זוֹכֶה בִּמְעַט כִּבְהַרְבֵּה שֶׁל אָז. 
וְזֶהוּ- "יֵשׁ קוֹנֶה עוֹלָמוֹ בְּשָׁעָה אַחַת". 
בְּשָׁעָה זוֹ שֶׁזָּכִיתְ בָּהּ לִדְפִיקוֹת דּוֹדֵךְ שֶׁבַּשָּׁמַיִם וְהִתְעוֹרַרְתְּ, תְּנִי בְּלִבֵּךְ לְהִשְׁתַּנּוֹת. אַל תַּרְדִּימִי אֶת הָעֵרָנוּת שֶׁזָּכִית לָהּ. תָּמִיד אֶפְשָׁר לִפְתֹּחַ דַּף חָדָשׁ, אֲבָל בִּתְנַאי שֶׁיִּהְיֶה לְלֹא דְּחִיּוֹת. "אַל תֹּאמַר לִכְשֶׁאֶפְנֶה אֶשְׁנֶה, שֶׁמָּא לֹא תִּפָּנֶה". וְאָז, הִנֵּה הִכְשַׁרְתְּ עַצְמֵךְ לְכָל הֶעָתִיד הַנִּצְחִי עִם כָּל אָשְׁרוֹ לִהְיוֹת זוֹכֶה בּוֹ לְעוֹלְמֵי עַד. 
יט - מראות הצובאות!
מוּבָא בַּמִּדְרָשׁ, שֶׁשָּׁאַל מִין אֶחָד אֶת אֶחָד מֵחַכְמֵי הַתַּלְמוּד: 
כֵּיצַד הִנְּכֶם אוֹמְרִים שֶׁעַם יִשְׂרָאֵל בְּמִצְרַיִם שָׁמַר אֱמוּנִים לְמוֹרַשְׁתּוֹ וּלְמוֹלַדְתּוֹ וְלֹא הִתְבּוֹלְלוּ וְנִטְמְעוּ מִלְּהִתְעָרֵב בַּגּוֹיִים, וַהֲלֹא אִם מִצְרַיִם הִצְלִיחוּ לְהִשְׁתַּלֵּט עַל הַגְּבָרִים שְׁלִיטָה גְּמוּרָה וּלְהַעֲבִידָם בְּפֶרֶךְ שָׁנִים רַבּוֹת, אִם כֵּן, עַל אַחַת כַּמָּה וְכַמָּה שֶׁהִצְלִיחוּ לְהִשְׁתַּלֵּט עַל נְשׁוֹתֵיהֶם וּלְטַמְּאָם, וְאִם כֵּן, כֵּיצַד תִּתְפָּאֵר שֶׁהִנְּכֶם עַם שָׁמוּר וְגָדוּר מִתַּעֲרֹבֶת גּוֹיִים וּלְאֻמִּים? 
עָנָה לוֹ אוֹתוֹ חָכָם: 
תִּפַּח רוּחֲךָ עַל הִרְהוּרְךָ וְהִסְתַּפְּקוּתְךָ בְּטָהֳרַת עַם הַקֹּדֶשׁ, וַהֲלֹא הַתּוֹרָה מְעִידָה עֲלֵיהֶם: הַחֲנֹכִי הַפַּלֻּאִי - ה' בַּתְּחִלָּה וְיוּ"ד בַּסּוֹף, יָ-הּ מֵעִיד עַל כָּל מִשְׁפָּחָה וּמִשְׁפָּחָה שֶׁהַשְּׁכִינָה שׁוֹרָה בְּתוֹכָם, לְפִי שֶׁלֹּא נִטְמְאוּ כְּלָל. 
וּבֶאֱמֶת, כֵּיצַד הֶחֱזִיקוּ נְשׁוֹת יִשְׂרָאֵל מַעֲמָד, וַהֲלֹא הַהַשְׁעָרָה שֶׁל אוֹתוֹ מִין מִסְתַּבֶּרֶת בְּהֶחְלֵט וְהַתְּמִיהָה עוֹמֶדֶת עַל מְקוֹמָהּ? 
עַל כָּךְ עוֹנֶה הַמִּדְרָשׁ: 
נְשׁוֹת יִשְׂרָאֵל בְּמִצְרַיִם יָדְעוּ שֶׁהִנָּן בְּסַכָּנָה עֲצוּמָה וּנְתוּנוֹת הֶפְקֵר לִשְׁטוּפֵי זִמָּה הַנּוֹרָאִים בְּיוֹתֵר, שֶׁהֵמָּה מִצְרַיִם, עֶרְוַת הָאָרֶץ, הַשְּׁטוּפִים בְּזִמָּה בְּיוֹתֵר. מֶה עָשׂוּ? 
כְּשֶׁהָיוּ צְרִיכוֹת לָצֵאת לְסַדֵּר סִדּוּרֵיהֶם בִּרְחוֹבָהּ שֶׁל עִיר, הָיוּ מְפַיְּחוֹת אֶת עַצְמָן בְּפֶחָם וּמַשְׁחִירוֹת וּמַכְתִּימוֹת אֶת פְּנֵיהֶם וִידֵיהֶם בְּשָׁחֹר שֶׁל פֶּחָם, וּלְבוּשׁוֹת הָיוּ בִּבְגָדִים מְטֻנָּפִים וּמְפֻיָּחִים הַדּוֹחִים עֵין כָּל רוֹאֶה, וּכְשֶׁהָיָה מִצְרִי רוֹאֶה אוֹתָן, הָיָה אוֹמֵר בְּלִבּוֹ, כַּמָּה מְאוּסוֹת נְשׁוֹת יִשְׂרָאֵל אֵלּוּ, כַּמָּה גָּעֲלִיּוֹת אֵלּוּ, וְאֵינוֹ רוֹצֶה אַף לְהַבִּיט בָּהֶן. וְכָךְ הֶעֱבִירוּ אֶת שְׁנוֹת גָּלוּת יִשְׂרָאֵל בְּמִצְרַיִם שְׁמוּרוֹת וּגְדוּרוֹת מִכָּל מִכְשׁוֹל וְעָווֹן. 
וּכְשֶׁהָיוּ בַּעֲלֵיהֶן בָּאִים בָּעֶרֶב הַבַּיְתָה, הָיוּ מִתְרַחֲצוֹת וְסָכוֹת אֶת עַצְמָן בְּיֹפִי וּבִנְקִיּוּת, וּמִתְרָאוֹת לְבַעֲלֵיהֶן בַּמַּרְאוֹת שֶׁהָיוּ לָהֶן, וְזָכוּ לְ"וַיִּפְרוּ וַיִּרְבּוּ וַיַעַצְמוּ בִּמְאֹד מְאֹד וַתִּמָּלֵא הָאָרֶץ אוֹתָן", וְהַכֹּל בִּקְדֻשָּׁה וּבִנְקִיּוּת. 
וּכְשֶׁבָּא מֹשֶׁה רַבֵּנוּ לַעֲשׂוֹת מִשְׁכָּן וְנִצְטַוָּה לַעֲשׂוֹת אֶת הַכִּיּוֹר וְאֶת כַּנּוֹ, צִוָּהוּ הַשֵּׁם יִתְבָּרַךְ לָשִׂים שָׁם מַרְאוֹת הַצּוֹבְאוֹת, וְלָקַחַת מִנְּשׁוֹת יִשְׂרָאֵל אֶת הַמַּרְאוֹת שֶׁיֵּשׁ לָהֶן וּלְהַצִּיבָם סְבִיב הַכִּיּוֹר (ומביא גם רש"י במקום מדרש זה). 
וְאִיתָא בַּמִּדְרָשׁ, שֶׁשָּׁאַל מֹשֶׁה רַבֵּנוּ אֶת הַשֵּׁם יִתְבָּרַךְ: רִבּוֹנוֹ שֶׁל עוֹלָם, מַה לַמַּרְאוֹת הַלָּלוּ, שֶׁהֵמָּה צֹרֶךְ נָשִׁים וְצֹרֶךְ עֲבֵרָה, לְבֵית הַמִּקְדָּשׁ? 
שׁוֹאֵל מֹשֶׁה רַבֵּנוּ, אֵיפֹה רָאִינוּ שֶׁשָּׂמִים מַרְאוֹת בְּמָקוֹם קָדוֹשׁ, וְכִי רָאִינוּ בֵּית כְּנֶסֶת אוֹ בֵּית מִדְרָשׁ שֶׁיֵּשׁ בּוֹ מַרְאוֹת? מַרְאוֹת מַנִּיחִים בָּאַמְבַּטְיָה, בַּמִּסְפָּרָה, וְלֹא בְּבֵית כְּנֶסֶת, וְעוֹד בְּמִשְׁכַּן ה'?! 
עָנָה לוֹ הַקְּדוֹשׁ בָּרוּךְ הוּא: 
מֹשֶׁה, חֲבִיבִים עָלַי אוֹתָן מַרְאוֹת, לְפִי שֶׁהָיוּ מִסְתַּכְּלוֹת בָּהֶן נְשׁוֹת יִשְׂרָאֵל לְצֹרֶךְ בַּעֲלֵיהֶן וּמְפַתִּים אֶת בַּעֲלֵיהֶן בַּמַּרְאוֹת הַלָּלוּ לְקַיֵּם זֶרַע רַב בְּיִשְׂרָאֵל, וְכַוָּנָתָן הָיְתָה לְשֵׁם שָׁמַיִם בִּלְבַד, לָכֵן קְדוֹשׁוֹת הֵן בְּעֵינַי, הַצֵּב אוֹתָם בְּמִשְׁכָּנִי כִּי נַחַת רוּחַ יֵשׁ לִי מֵהֵן וְהֵמָּה לִזְכוּת לִבְנֵי יִשְׂרָאֵל. עַד כָּאן תֹּכֶן דִּבְרֵי הַמִּדְרָשׁ. 
בְּנוֹת יִשְׂרָאֵל! אֵין בַּיִת בְּיִשְׂרָאֵל שֶׁאֵין בּוֹ מַרְאָה אוֹ כַּמָּה מַרְאוֹת. 
לְדַאֲבוֹנֵנוּ, יֶשְׁנָן נָשִׁים עוֹמְדוֹת שָׁעוֹת עַל שָׁעוֹת לִפְנֵי הָרְאִי, וְיֶשְׁנָן כָּאֵלֶּה שֶׁבְּכָל הִזְדַּמְּנוּת שֶׁמִּזְדַּמֵּן לָהֶן רְאִי, יָשָׁר רָצוֹת לִקְרָאתוֹ, עַל אַף שֶׁהִבִּיטוּ עַל עַצְמָן בָּרְאִי רַק לִפְנֵי כַּמָּה רְגָעִים, וּכְאִלּוּ וְלֹא רָאֲתָה אֶת עַצְמָהּ כְּבָר כַּמָּה יָמִים, וּמִתְיַצֶּבֶת לִפְנֵי אוֹתוֹ רְאִי בִּרְצִינוּת וּבְרִכּוּז וְעוֹסֶקֶת בְּטִפּוּחַ פָּנֶיהָ וּלְבוּשָׁהּ, וְכָל זֶה לְאֵיזֶה צֹרֶךְ? 
הִיא צְרִיכָה לָצֵאת לָעֲבוֹדָה! וּבְכֵן, כֵּיצַד תֵּרָאָה לְעֵינֵי הָעוֹבְדִים, הַפְּקִידִים, הַקּוֹנִים וְהַקְּלִיֶּנְטִים?! כֵּיצַד תֵּרָאֶה בְּעֵינֵי הַבּוֹס שֶׁלָּהּ "נוֹתֵן לַחְמָהּ וּמֵימֶיהָ"?! כֵּיצַד תֵּרָאֶה בְּטַיְּלָהּ בִּרְחוֹבָהּ שֶׁל עִיר הוֹמִיָּה מִגְּבָרִים הַמְּעִיפִים מַבָּט עָלֶיהָ?! לְצֹרֶךְ זֶה מִסְתַּכֶּלֶת הִיא קֹדֶם בַּמַּרְאָה זְמַן רַב כְּדֵי שֶׁהַכֹּל יְהֵא טִיפּ טוֹפּ! 
אוֹי וַאֲבוֹי! 
נְשׁוֹת יִשְׂרָאֵל כִּעֲרוּ עַצְמָן לִפְנֵי צֵאתָן לָרְחוֹב, וּבַמַּרְאָה הִסְתַּכְּלוּ בַּבַּיִת בָּעֶרֶב בְּצִנְעָה בְּבוֹא בַּעֲלֵיהֶן הַבַּיְתָה. 
וְאִלּוּ אַתְּ- בַּבַּיִת מְפֻיַּחַת וּלְבוּשָׁה בַּמֶּה שֶׁיֵּשׁ, וּבָרְחוֹב - מְטֻפַּחַת, מְצֻיֶּרֶת וּמְכֻיֶּרֶת בְּכָל מִינֵי אִפּוּרִים וּבִגְדֵי צִבְעוֹנִים, וְהַכֹּל לְאַחַר שֶׁבַע בְּדִיקוֹת וַחֲקִירוֹת בַּ"מַּרְאָה הַקְּדוֹשָׁה" הַמְיֹעֶדֶת לְפוּקָה וּלְמִכְשׁוֹל. 
מַרְאוֹת נְשׁוֹת יִשְׂרָאֵל בְּמִצְרַיִם הָיוּ לְיִשְׂרָאֵל לִזְכוּת וּלְסָנֵגוֹרְיָה עַד כְּדֵי שֶׁרָאָה הַקָּדוֹשׁ בָּרוּךְ הוּא לְהָשִׂימָן בְּמִשְׁכָּנוֹ הַקָּדוֹשׁ לְמַעַן יַעַמְדוּ לִזְכוּתָן שֶׁל יִשְׂרָאֵל, שֶׁבְּכָל עֵת שֶׁיִּסְתַּכֵּל בָּהֶן הַקָּדוֹשׁ בָּרוּךְ הוּא יִזְכֹּר זְכוּתָם שֶׁל עַם יִשְׂרָאֵל הַקְּדוֹשִׁים. 
וְאִלּוּ מַה יַּעֲשֶׂה הַקָּדוֹשׁ בָּרוּךְ הוּא בַּמַּרְאוֹת שֶׁיֵּשׁ לָנוּ הַיּוֹם בְּבָתֵּינוּ?! הֲלֹא הֵמָּה קָטֵגוֹרְיָה נוֹרָאָה לְעַם יִשְׂרָאֵל, חַס וְשָׁלוֹם. 
וּמוּבָא בַּגְּמָרָא: כְּשֶׁנִּפְטָר אָדָם, קוֹרוֹת בֵּיתוֹ מְעִידִים בּוֹ עַל עֲווֹנוֹתָיו וְעַל כַּוָּנוֹתָיו הָרָעוֹת. מִי אֵלּוּ קוֹרוֹת בֵּיתוֹ? אֵלּוּ הַמַּרְאוֹת שֶׁבְּקִירוֹת בֵּיתוֹ. הֵמָּה הַמְּעִידוֹת כַּמָּה שָׁעוֹת הִסְתַּכַּלְתָּ בָּהֶן, וּמֶה הָיְתָה כַּוָּנָתֵךְ בְּהִתְיַפּוּתֵךְ לִפְנֵי אוֹתָן מַרְאוֹת וְהֵמָּה יָעִידוּ עַל כָּךְ עָלַיִךְ לְיוֹם הַדִּין אִם כַּוָּנָתֵךְ הָיְתָה לְשֵׁם שָׁמַיִם אוֹ כֵּיצַד וְאֵיךְ לִהְיוֹת מוֹשֶׁכֶת יוֹתֵר וּמְגָרָה יוֹתֵר. 
וְאָכֵן, עַל כְּלֵי הַמַּרְאוֹת אֶפְשָׁר לְהָלִיץ אֶת הַפָּסוּק: "כִּי יְשָׁרִים דַּרְכֵי ה' צַדִּיקִים יֵלְכוּ בָּם". אֵלּוּ נְשׁוֹת יִשְׂרָאֵל בְּמִצְרַיִם שֶׁהַמַּרְאוֹת הֱבִיאוּם לִקְדֻשָּׁה. "וּפוֹשְׁעִים יִכָּשְׁלוּ בָּם" - אֵלּוּ הֵן שֶׁהַמַּרְאוֹת הֱבִיאוּם לְחֵטְא וְלַעֲבֵרָה. 
הַמַּרְאוֹת נִבְרְאוּ לַנָּשִׁים, וְיֵשׁ בַּהֲלָכָה, שֶׁגֶּבֶר שֶׁמִּסְתַּכֵּל בָּרְאִי שֶׁלֹּא לְצֹרֶךְ יֵשׁ בּוֹ מִשּׁוּם "לֹא יִלְבַּשׁ גֶּבֶר שִׂמְלַת אִשָּׁה". 
אָמְנָם מַרְאוֹת אֵלּוּ שֶׁנִּבְרְאוּ לְצֹרֶךְ הַנָּשִׁים יְכוֹלוֹת לְשַׁמֵּשׁ קָטֵגוֹרְיָה עֲבוּרָן, וּמֵאִידָךְ - סָנֵגוֹרְיָה עֲבוּרָן, וְאַחֵר כַּוָּנַת הַלֵּב הוֹלְכִים הַדְּבָרִים. 
נִזְכֶּה בִּמְהֵרָה בְּיָמֵינוּ לְבֵית הַמִּקְדָּשׁ שֶׁיִּבָּנֶה, וּכְמוֹ שֶׁגְּאֻלַּת יִשְׂרָאֵל מִמִּצְרַיִם הָיְתָה בִּזְכוּת נָשִׁים צִדְקָנִיּוֹת, וְעַד כְּדֵי כָּךְ שֶׁאֶת מַרְאוֹתֵיהֶן הִצִּיבוּ בְּמִשְׁכַּן ה' - מִי יוֹדֵעַ? אֶפְשָׁר שֶׁבַּגְּאֻלָּה הָעֲתִידָה שֶׁתִּהְיֶה בִּזְכוּת אוֹתָן אֵלּוּ הַנּוֹתָרוֹת נֶאֱמָנוֹת לַה', נֶאֱמָנוֹת לַתּוֹרָה, נֶאֱמָנוֹת לְאִמּוֹתֵינוּ הַקְּדוֹשׁוֹת וְאֵינָן מְשַׁנּוֹת מִדַּרְכָּן מְאוּמָה, מִי יוֹדֵעַ? אוּלַי גַּם אֶת מַרְאוֹתֵיהֶן יַצִּיבוּ יָד וְשֵׁם בְּחוֹמוֹת בֵּית הַמִּקְדָּשׁ שֶׁיִּבָּנֶה בִּמְהֵרָה בְּיָמֵינוּ אָמֵן. 
כ - בזכות מסירות נפש / ספור
סִפּר הַגָּאוֹן הַצַּדִּיק רַבִּי שָׁלוֹם שְׁבַדְרוֹן זַצַ"ל (הובא בספר "שאל אביך ויגדך"): רַבִּי חַיִּים מִצַּאנְז הִגִּיעַ פַּעַם לַעֲיָרָה אַחַת וְעָשָׂה בָּהּ אֶת דַּרְכּוֹ בָּרֶגֶל, וְהִנֵּה הוּא נֶעֱצַר לְיַד אַחַד הַבָּתִּים וְהִכְרִיז: רֵיחַ גַּן עֵדֶן נוֹדֵף מִכָּאן! חַיָּב אֲנִי לְהִכָּנֵס לַבַּיִת הַזֶּה! 
הָיְתָה זוֹ דִּירָתוֹ שֶׁל ר' פֶּסַח, שֶׁהָיָה גַּבַּאי צְדָקָה שֶׁל הָעֲיָרָה. דָּפְקוּ בַּדֶּלֶת וְר' פֶּסַח פָּתַח מִיָּד. רַבִּי חַיִּים נִכְנַס לַדִּירָה, הִתְחִיל לְהִסְתּוֹבֵב בְּתוֹכָהּ, הֵרִיחַ בְּכָל פִּנָּה וּפִנָּה עַד שֶׁהִגִּיעַ לְיַד אָרוֹן אֶחָד. נֶעֱצַר וְקָרָא: מֵהָאָרוֹן הַזֶּה אֲנִי מַרְגִּישׁ אֶת רֵיחַ גַּן עֵדֶן שֶׁעָלָה בְּאַפִּי!.... 
רַבִּי חַיִּים בִּקֵּשׁ מִיָּד לִפְתֹּחַ אֶת הָאָרוֹן, וּבַעַל הַבַּיִת הַנָּבוֹךְ עוֹמֵד תּוֹהֶה וּמִשְׁתָּאֶה. אֲבָל הֲלֹא מְדֻבָּר בְּרַבִּי חַיִּים מִצַּאנְז, מִמֵּילָא לֹא סֵרֵב וְעָשָׂה כַּמְצֻוֶּה. פָּתַח אֶת הָאָרוֹן וְהִתְחִיל לְרוֹקֵן אוֹתוֹ מִכָּל מַה שֶּׁהָיָה בְּתוֹכוֹ; בְּגָדִים שָׁבָּלוּ, סְמַרְטוּטִים וְכַיּוֹצֵא בְּזֶה, עַד שֶׁלְּפֶתַע נָפְלוּ בְּגָדִים שֶׁל כֹּמֶר, וְרַבִּי חַיִּים שׁוּב מַכְרִיז: הִנֵּה, הִנֵּה, מִמַּלְבּוּשׁ זֶה עוֹלֶה רֵיחַ גַּן עֵדֶן! אָנָּא, סַפֵּר לִי מִיָּד מַה כָּאן הָעִנְיָן, הָכֵיצַד נוֹדֵף מִזֶּה רֵיחַ גַּן עֵדֶן? 
ר' פֶּסַח הָיָה מְעַט בָּהוּל, כִּי חָשַׁשׁ שֶׁמָּא מִתְכַּוֵּן רַבִּי חַיִּים לִנְזֹף בּוֹ עַל שֶׁהוּא מַחֲזִיק בְּבֵיתוֹ בֶּגֶד שֶׁל כֹּמֶר, אֶלָּא שֶׁלֹּא יָכֹל לְסָרֵב, וּפָתַח אֶת סִפּוּרוֹ: 
אֲנִי - אָמַר ר' פֶּסַח - הִנְנִי גַּבַּאי צְדָקָה בָּעֲיָרָה, וְיֵשׁ לִי אֶת הַתָּכְנִית הַקְּבוּעָה שֶׁלִּי, שֶׁכְּשֶׁאֲנִי מְסוֹבֵב אֶת הָעֲיָרָה, עוֹבֵר אֲנִי מֵאִישׁ לָאִישׁ וְאוֹסֵף אֶת הַכֶּסֶף הַדָּרוּשׁ לְצָרְכֵי הַצְּדָקָה. פַּעַם אַחַת קָרָה שֶׁיָּצָאתִי לִי כְּדַרְכִּי לְמַעַן עִנְיְנֵי הַצְּדָקָה שֶׁלִּי, וְכַאֲשֶׁר הִשְׁלַמְתִּי אֶת הַמְּלָאכָה וְחָזַרְתִּי לְבֵיתִי, אֲנִי מוֹצֵא מִישֶׁהוּ יוֹשֵׁב וּמַמְתִּין לִי, וּכְשֶׁרַק נִכְנַסְתִּי הַבַּיְתָה, הוּא מַמָּשׁ זָעַק לְעֻמָּתִי: 
-ר' פֶּסַח, אֲנִי בְּצָרָה גְּדוֹלָה! הַחוֹבוֹת מְעִיקִים, הַנּוֹשִׁים עוֹמְדִים עָלַי, וַאֲנִי מֻכְרָח לְהַשִּׂיג עַתָּה סְכוּם כֶּסֶף כָּךְ וְכָךְ שֶׁאִם לֹא כֵן אֲנִי אָבוּד!... 
עָנִיתִי וְאָמַרְתִּי לוֹ "יַקִּירִי, אֲנִי שׁוֹמֵעַ, אֲנִי מֵבִין שֶׁאַתָּה צָרִיךְ, אֲבָל מָה אֶעֱשֶׂה לְךָ? לָמָּה בָּאתָ כָּל כָּךְ מְאֻחָר? הֲלֹא רַק עַכְשָׁו סוֹבַבְתִּי אֶת כָּל הָעֲיָרָה, בִּקַּרְתִּי אֵצֶל הָאֲנָשִׁים, לְאָן אֵלֵךְ עוֹד פַּעַם? אֲחַפֵּשׂ אֲנָשִׁים חֲדָשִׁים? אֲנִי אֲפִלּוּ לֹא יוֹדֵעַ אֵצֶל מִי... 
הִתְיַפַּח הַיְּהוּדִי בִּבְכִי מַר וְנוֹגֵעַ לַלֵּב: אוֹיָה לִי, אֵיזֶה מַזָּל יֵשׁ לִי, אֵיזֶה מַזָּל!... הִרְהַרְתִּי לְעַצְמִי: הַיְּהוּדִי בּוֹכֶה כָּל כָּךְ עַל מַזָּלוֹ הַמַּר, מַה יָּכוֹל כְּבָר לִקְרוֹת? אֵלֵךְ פַּעַם שְׁנִיָּה, אִם אַצְלִיחַ - מֵהַטּוֹב, וְאִם לֹא אַצְלִיחַ - לְפָחוֹת אֶעֱשֶׂה מַה שֶׁבִּיכָלְתִּי... 
וְאָמְנָם, הָלַכְתִּי פַּעַם שְׁנִיָּה, בִּקַּרְתִּי שׁוּב אֵצֶל הָאֲנָשִׁים וְאָמַרְתִּי לְכָל אֶחָד: אַתָּה צוֹדֵק, הָיִיתִי כְּבָר אֶצְלְךָ קֹדֶם לָכֵן, אֲבָל מָה אֶעֱשֶׂה וּבְבֵיתִי יוֹשֵׁב יְהוּדִי וּבוֹכֶה בִּדְמָעוֹת שָׁלִישׁ עַל צָרָתוֹ, מַה לַּעֲשׂוֹת לוֹ? שֶׁיֵּלֵךְ בְּעַצְמוֹ וְיִבְכֶּה אֶצְלְךָ? כָּךְ, אֵפוֹא, הִצְלַחְתִּי לֶאֱסֹף סְכוּם כֶּסֶף. כָּל אֶחָד נָתַן. הָיוּ שֶׁאָמְנָם נֶאֶנְחוּ, אֲבָל נָתְנוּ. וְאָז חָזַרְתִּי לְבֵיתִי, וְכַאֲשֶׁר נָתַתִּי לָאִישׁ אֶת הַכֶּסֶף, הוּא חִבֵּק וְנִשֵּׁק אוֹתִי. לֹא הָיָה קֵץ לְאָשְׁרוֹ וְיָצָא מִבֵּיתִי שָׂמֵחַ וְטוֹב לֵב. 
אֲבָל לֹא עָבְרוּ אֶלָּא עֶשֶׂר דַּקּוֹת אוֹ רֶבַע שָׁנָה, וַאֲנִי שׁוֹמֵעַ שׁוּב דְּפִיקוֹת בַּדֶּלֶת. עוֹד יְהוּדִי נִזְקָק בָּא וְזוֹעֵק הַצִּילוּ, הַמַּצָּב אֶצְלִי נוֹרָא וְאָיֹם, פִּקּוּחַ נֶפֶשׁ מַמָּשׁ!... 
מִיָּד עָנִיתִי לוֹ: מְכֻבָּדִי יַקִּירִי, עַתָּה כָּלוּ כָּל הַקָּצִין.. מָה אַתָּה רוֹצֶה, שֶׁאֵלֵךְ פַּעַם שְׁלִישִׁית בְּאוֹתוֹ עֶרֶב, הֲלֹא יְסַלְּקוּ אוֹתִי מֵהַבָּתִּים! אֶלָּא שֶׁכָּל טַעֲנוֹתַי וְנִמּוּקַי לֹא הוֹעִילוּ מְאוּמָה. הָאִישׁ יָשַׁב וּבָכָה, נֶאֱנַח וְגָנַח, וְלִבִּי נִשְׁבַּר בְּתוֹכִי וְנִקְרָא לִגְזָרִים, וְאֵינֶנִּי יוֹדֵעַ לָשִׁית עֵצָה בְּנַפְשִׁי, וְהוּא עוֹד מוֹסִיף וְקוֹרֵא לְעֻמָּתִי: אִם לֹא תַּצִּיל אוֹתִי - דַּע לְךָ שֶׁאֲנִי מְחֻסָּל לְגַמְרֵי וְאֵין לִי עוֹד תְּקוּמָה!... 
אֲנִי חוֹזֵר וְחוֹשֵׁב וּמְיַגֵּעַ אֶת מֹחִי - אֲבָל לֹא מוֹצֵא שׁוּם דֶּרֶךְ, וַאֲנִי אוֹמֵר לוֹ: הֲלֹא אַתָּה בְּעַצְמְךָ רוֹאֶה שֶׁאֵין בְּיָדִי לְהוֹשִׁיעַ לְךָ עַכְשָׁו. תַּגִּיד בְּעַצְמְךָ, אֶפְשָׁר לָבוֹא לַאֲנָשִׁים שָׁלֹשׁ פְּעָמִים בְּאוֹתוֹ לַיְלָה? אֵינְךָ מֵבִין שֶׁיִּזְרְקוּ אוֹתִי מִכָּל בַּיִת? וְהוּא עוֹמֵד בְּשֶׁלּוֹ, יוֹדֵעַ רַק דָּבָר אֶחָד: אֲנִי זָקוּק לְהַצָּלָה דְּחוּפָה, אַחֶרֶת אֲנִי אָבוּד לְגַמְרֵי?... 
כָּךְ נִמְשַׁךְ הַדּוּ-שִׂיחַ בֵּינֵינוּ, עַד שֶׁלְּפֶתַע עָלָה בְּמֹחִי רַעְיוֹן מוּזָר: לְיַד בֵּיתִי הָיְתָה מִסְבָּאָה, בָּהּ הִתְלַקְּטוּ מִדֵּי לַיְלָה בַּחוּרִים פּוֹחֲזִים וְרֵיקִים, שָׁתוּ לְשָׁכְרָה וּבִלּוּ זְמַנָּם בְּכָל מִינֵי מִשְׂחָקִים, אֵלֵךְ לְשָׁם וַאֲנַסֶּה אֶת מַזָּלִי, אוּלַי אַצְלִיחַ פַּעַם לְהוֹצִיא מֵהֵם כֶּסֶף לְצָרְכֵי צְדָקָה. יִהְיֶה מַה שֶּׁיִּהְיֶה, הֶחְלַטְתִּי בַּסּוֹף, אוּלַי יִלְעֲגוּ לִי, אוּלַי יִשְׂחֲקוּ עָלַי, אֲבָל אֲנִי צָרִיךְ לְנַסּוֹת, אֲפִלּוּ אֶגְעַר בָּהֶם עַל שֶׁהֵם מְכַלִּים אֶת זְמַנָּם וּמָמוֹנָם לָרִיק וְלַהֶבֶל וּבוֹ בַּזְּמַן יֵשׁ יְהוּדִי הַנֶּאֱנָק בְּצָרוֹתָיו וְיִסּוּרָיו... 
אָזַרְתִּי עֹז וְאֹמֶץ, וּמִיָּד קַמְתִּי וּבִצַּעְתִּי אֶת אֲשֶׁר חָשַׁבְתִּי. נִכְנַסְתִּי לַמִּסְבָּאָה, וְאֶת פָּנַי קִדְּמוּ קְרִיאוֹת צוֹהֲלוֹת וּמְחִיאוֹת כַּפַּיִם: שָׁלוֹם עֲלֵיכֶם, הוּא כְּבָר שׁוּב פֹּה!... מַה יֵּשׁ, שׁוּב צְדָקָה? עוֹד פַּעַם כֶּסֶף?... 
אָמְנָם כֵּן, כְּבָר הָיִיתִי בַּמָּקוֹם כְּשֶׁהָלַכְתִּי לִשְׁנֵי סִיבוּבַי הַקּוֹדְמִים, אֶלָּא שֶׁאָז רַק בִּקַּשְׁתִּי צְדָקָה מִבַּעַל הַמִּסְבָּאָה - וְהַפַּעַם אֲנִי בָּא אֲלֵיהֶם, וּכְשֶׁהֵם הָיוּ צוֹעֲקִים לְעֻמָּתִי - הֶחֱוַרְתִּי וְהִרְגַּשְׁתִּי חֻלְשָׁה, וְתוֹךְ כְּדֵי זֶה פָּנָה אֶחָד מֵהֵם, בָּחוּר עַלִּיז וְצוֹהֵל, בְּנוֹ שֶׁל גְּבִיר, אֲבָל פִּרְחָח לֹא קָטָן, וְאָמַר לִי: 
-שְׁמַע, ר' פֶּסַח, אֲנִי מוּכָן לַעֲשׂוֹת אִתְּךָ עֵסֶק, אַתָּה הֲלֹא רוֹצֶה כֶּסֶף - הֲרֵי זֶה דָּבָר בָּרוּר. הָיָה אֶצְלֵנוּ כֹּמֶר וְהוּא הִשְׁאִיר לָנוּ אֶת מַלְבּוּשׁ הַכְּמוּרָה שֶׁלּוֹ, אֲנִי אֵלֵךְ וְאָבִיא אֶת הַלְּבוּשׁ, וְאַתָּה תִּלְבַּשׁ אוֹתוֹ, וַאֲנַחְנוּ נַעֲבֹר אִתְּךָ בְּכָל חוּצוֹת הָעֲיָרָה. אַתָּה תִּהְיֶה לָבוּשׁ בַּבֶּגֶד- וַאֲנַחְנוּ נִסְתּוֹבֵב וּנְתוֹפֵף בְּפַחִים, וְאִם תַּעֲשֶׂה זֹאת - אֶתֵּן לְךָ אֶת כָּל הַסְּכוּם הַדָּרוּשׁ לְךָ!... 
-כֵּן, אוֹמֵר אֲנִי אֵלָיו, אֲנִי זָקוּק לִשְׁלֹשָׁה רוּבָּלִים שְׁלֵמִים!... 
וְהַבָּחוּר עוֹנֶה: בְּסֵדֶר, שְׁלֹשָׁה רוּבָּלִים שְׁלֵמִים אֶתֵּן לְךָ!... 
עָמַדְתִּי וְחָשַׁבְתִּי לְעַצְמִי: מַה לַּעֲשׂוֹת? אֵיזֶה רַעְיוֹן מְטֹרָף וְשִׁגְעוֹנִי? פֶּסַח, גַּבַּאי הַצְּדָקָה שֶׁל הָעֲיָרָה יַעֲבֹר בְּכָל חוּצוֹת הָעֲיָרָה לָבוּשׁ בִּגְדֵי כֹּמֶר, וְכָל הַפּוֹחֲזִים וְהָרֵיקִים הוֹלְכִים אַחֲרָיו בְּתַהֲלוּכָה, מוֹחֲאִים כַּפַּיִם וּמְתוֹפְפִים - מַה יַּגִּידוּ עָלַי? יַגִּידוּ שֶׁדַּעְתִּי נִטְרְפָה, שֶׁהִשְׁתַּגַּעְתִּי?!... 
אֲבָל מִיָּד אֲנִי חוֹזֵר וְהוֹפֵךְ בְּדַעְתִּי: אֲבָל מִנַּיִן אֶקַּח שְׁלֹשָׁה רוּבָּלִים? אֵיךְ אַצְלִיחַ לֶאֱסֹף סְכוּם כֹּה גָּדוֹל? וַהֲלֹא אֲנִי רוֹאֶה כְּבָר אֵיךְ מְקַדְּמִים אֶת פָּנַי כָּאן כְּשֶׁאֲנִי רוֹצֶה לַעֲשׂוֹת עוֹד מַגְבִּית- כֵּיצַד יְקַבְּלוּ אוֹתִי בְּכָל מָקוֹם אַחֵר? וַהֲלֹא גַּם רַחֲמָנוּת עַל הַיְּהוּדִי הַמִּסְכֵּן וְהָאֻמְלָל הַיּוֹשֵׁב בְּבֵיתִי וּמְחַכֶּה וּמְצַפֶּה לְעֶזְרָה. מָה הָרַעַשׁ? מַה כְּבָר יִקְרֶה? יִהְיוּ לִי קְצָת בִּזְיוֹנוֹת, הַאִם אֵינָם כַּדָּאִיִּים בִּשְׁבִיל הַצָּלַת יְהוּדִי? 
אָמַרְתִּי לַבַּחוּרִים: מְקֻבָּל עָלַי! יָצָא הַבָּחוּר לְבֵיתוֹ וְהֵבִיא אֶת הַלְּבוּשׁ, וּכְשֶׁחָזַר - הָלַכְתִּי וְהִתְעַטַּפְתִּי בּוֹ. כֻּלָּם מִתְפַּקְּעִים מִצְּחוֹק, מְכִינִים פַּחִים וּמַקְלוֹת, וַאֲנַחְנוּ יוֹצְאִים לָרְחוֹבוֹת. הַבַּחוּרִים נוֹתְנִים קוֹלָם בְּזֶמֶר, מִכָּל הַגְּזֻזְטְרָאוֹת יוֹצְאִים אֲנָשִׁים וּמִתְבּוֹנְנִים בַּמַּחֲזֶה הַמְטֹרָף הַזֶּה, כֻּלָּם צוֹחֲקִים וּתְמֵהִים גַּם יַחַד: מַה קָּרָה כָּאן? הֵן לֹא פּוּרִים הַיּוֹם, אֵיךְ זֶה שֶׁגַּבַּאי הַצְּדָקָה עוֹשֶׂה כַּדָּבָר הַזֶּה? הוּא בְּוַדַּאי הִשְׁתַּגֵּע. וְכָךְ עָבַרְנוּ אֶת הָעֲיָרָה כֻּלָּהּ, וּבָרֶגַע שֶׁסִּיַּמְנוּ, הוּא הִנִּיחַ עַל הַשֻּׁלְחָן אֶת שְׁלֹשֶׁת הָרוּבָּלִים, בְּאָמְרוֹ: הִבְטַחְתִּי - וַאֲנִי מְקַיֵּם, וּבְנוֹסָף לְכָךְ - הֵא לְךָ גַּם אֶת בֶּגֶד הַכְּמוּרָה הַזֶּה בְּמַתָּנָה!... 
כַּאֲשֶׁר פָּשַׁטְתִּי מֵעָלַי אֶת הַבֶּגֶד הַזֶּה וּלְקַחְתִּיו לְיָדִי, הִרְהַרְתִּי בְּנַפְשִׁי: הוֹדוֹת לַבֶּגֶד הַזֶּה זָכִיתִי וְהֶחֱיֵיתִי יְהוּדִי, יִשָּׁאֵר זֶה, אֵפוֹא, אֶצְלִי וְאַחֲזִיק אוֹתוֹ לְמִשְׁמֶרֶת!... 
כְּשֶׁשָּׁמַע רַבִּי חַיִּים מִצַּאנְז אֶת הַסִּפּוּר, זָלְגוּ עֵינָיו דְּמָעוֹת, וְאָמַר: כֵּן, כֵּן! עָשִׂיתָ דָּבָר נָכוֹן! תִּקַּח אֶת הַבֶּגֶד הַזֶּה כְּתַכְרִיכִים עֲבוּרְךָ לְאַחַר אֲרִיכוּת יָמִים וְשָׁנִים שֶׁלְּךָ! אֵינְךָ זָקוּק לְתַכְרִיכִים אֲחֵרִים! שׁוּם מַלְאַךְ חַבָּלָה לֹא יוּכַל לָגֶשֶׁת אֵלֶיךָ! כָּךְ תְּצַוֶּה לִבְנֵי בֵּיתְךָ, שֶׁלְּאַחַר מוֹתְךָ יִקְבְּרוּ אוֹתְךָ בְּתַכְרִיכִים אֵלֶּה! 
וְכָךְ הֲוָה. וְכַעֲבֹר שָׁנִים רַבּוֹת סִפְּרוּ, כִּי הַמֶּמְשָׁלָה הַפּוֹלָנִית הֶחְלִיטָה לִסְלֹל כְּבִישׁ בַּמָּקוֹם שֶׁבּוֹ עָמַד בֵּית הַקְּבָרוֹת שֶׁבְּתוֹכוֹ נִקְבַּר אוֹתוֹ גַּבַּאי צְדָקָה, וּבְשֶׁל כָּךְ נֶאֶלְצוּ לְפַנּוֹת אֶת הַקְּבָרִים וּלְהַעֲבִיר אֶת עַצְמוֹת הַמֵּתִים לְמָקוֹם אַחֵר. וְהִנֵּה, כַּאֲשֶׁר הִגִּיעוּ לְקִבְרוֹ - מָצְאוּ אוֹתוֹ שָׁלֵם, לְמַעֵט רֶגֶל אַחַת שֶׁהָיְתָה רְקוּבָה, מִפְּנֵי שֶׁמִּבִּגְדֵי הַכֹּמֶר הָיָה חָסֵר מִכְנָס אֶחָד שֶׁלֹּא כִּסָּה אֶת הָרֶגֶל, וְזוֹ נִרְקְבָה, אֲבָל כָּל שְׁאָר גּוּפוֹ נִשְׁאַר בִּשְׁלֵמוּת גְּמוּרָה!... 
מַעֲשֶׂה אֲמִתִּי זֶה מְלַמְּדֵנוּ מַה כֹּחָהּ שֶׁל מְסִירוּת נֶפֶשׁ. 
יְהוּדִי זֶה הִלְבִּישׁ עַל עַצְמוֹ בֶּגֶד שֶׁלֹּא לְפִי כְּבוֹדוֹ בִּמְסִירוּת נֶפֶשׁ, וְכִסָּה אֶת בְּשָׂרוֹ בּוֹ לְשָׁעָה אוֹ לִשְׁעָתַיִם בִּלְבַד וְעָמַד בְּנִסָּיוֹן שֶׁל בִּזָּיוֹן זְמַן קָצָר בְּיוֹתֵר, וְזָכָה שֶׁיְּהֵא גּוּפוֹ נִשְׁמָר מֵהַמַּזִּיקִים לְאַחַר מוֹתוֹ, מַה שֶּׁלֹּא כָּל אֶחָד זוֹכֶה, מִלְּבַד צַדִּיקִים גְּמוּרִים שֶׁזּוֹכִים שֶׁגּוּפָם יִשָּׁאֵר שָׁלֵם וְלֹא יֻזַּק בְּרִמָּה וְתוֹלֵעָה שֶׁקָּשָׁה הִיא לַמֵּת כְּמַחַט בַּבָּשָׂר הַחַי, וְהוּא צַעַר גָּדוֹל לַנֶּפֶשׁ כַּמּוּבָא בַּחֲזַ"ל. 
אִם כֵּן, הָבָה תִּתְבּוֹנֵן הַבַּת הַיְהוּדִית! 
הִתְרַגַּלְתְּ לִלְבוּשׁ מְסֻיָּם הַנּוֹגֵד אֶת גִּדְרֵי הַצְּנִיעוּת. בִּלְבוּשׁ זֶה הִנָּךְ מְהַלֶּכֶת בָּעֲבוֹדָה, בָּרְחוֹב, בְּשִׂמְחוֹת הַמִּשְׁפָּחָה, קִבַּלְתְּ הִתְעוֹרְרוּת לְשַׁנּוֹת בְּגָדַיִךְ לִבְגָדִים וְכִסּוּי רֹאשׁ הַתּוֹאֲמִים אֶת גִּדְרֵי הַצְּנִיעוּת בַּהֲלָכָה -הֲלֹא זוֹהִי הִתְעוֹרְרוּת שֶׁנִּשְׁמָתֵךְ הַטְּהוֹרָה תּוֹבַעַת אוֹתָהּ מִמֵּךְ. אָמְנָם קָשֶׁה לָךְ, וְקָשֶׁה לָךְ מְאֹד הַדָּבָר, פִּתְאֹם מֵעַתָּה לָבוֹא לָעֲבוֹדָה בְּכִסּוּי רֹאשׁ בִּמְקוֹם גִּלּוּי רֹאשׁ אוֹ פֵּאָה נָכְרִית, לְהַפְסִיק מֵהַלְּבוּשִׁים הַצָּרִים וּלְשַׁנּוֹתָם לִרְחָבִים יוֹתֵר, לְשַׁנּוֹת אֶת סוּג הַגַּרְבַּיִם שֶׁהָיוּ לְךָ עַד עַתָּה לְגַרְבַּיִם עָבוֹת יוֹתֵר הַמְחֻיָּבִים לַהֲלָכָה [כַּיָּדוּעַ שֶׁכָּל הַפּוֹסְקִים אָסְרוּ גַּרְבַּיִם פָּחוֹת מֵ- 40 דֶּנְיֵיר]. 
דְּרוּשָׁה לְכָךְ מְסִירוּת נֶפֶשׁ לְכַסּוֹת אֶת גּוּפֵךְ בִּלְבוּשׁ שֶׁאֵינוֹ תּוֹאֵם אֶת הֶרְגְּלֵךְ הַקּוֹדֵם, לֹא לְשָׁעָה אוֹ שְׁעָתַיִם בִּלְבַד - אֶלָּא בְּקֶבַע. לָמָּה יִגָּרַע חֶלְקֵךְ מֵאוֹתוֹ רַבִּי פֶּסַח, גַּבַּאי הַצְּדָקָה, לִהְיוֹת גּוּפֵךְ נִשְׁמָר מִכָּל הַמַּזִּיקִים לְאַחַר פְּטִירָתֵךְ וְלִהְיוֹת נִשְׁמָתֵךְ צְרוּרָה בִּצְרוֹר הַחַיִּים אֶת ה' אֱלֹקַיִךְ. 
וְלֹא עוֹד, אֶלָּא שֶׁגָּדוֹל הַמְצֻוֶּה וְעוֹשֶׂה מִמִּי שֶׁאֵינוֹ מְצֻוֶּה וְעוֹשֶׂה. אוֹתוֹ ר' פֶּסַח לֹא הָיָה מְצֻוֶּה לַעֲשׂוֹת מַעֲשֵׂהוּ, וְאַתְּ הִנָּךְ הֲלֹא מְצֻוָּה לִלְבֹּשׁ בְּגָדִים צְנוּעִים, וַדַּאי אִם כֵּן יְהֵא שְׂכָרֵךְ גָּדוֹל יוֹתֵר, וּבִפְרָט שֶׁהַנִּסָּיוֹן בְּדוֹרֵנוּ הוּא קָשֶׁה - לַעֲמֹד נֶגֶד זֶרֶם הַחֶבְרָה וְהַשְּׁכֵנוֹת, וְאֵין נִסְיוֹנֵנוּ פָּחוֹת מִנִּסְיוֹנוֹ שֶׁל ר' פֶּסַח. 
וּבַגְּמָרָא אִיתָא: "רַוָּק בַּכְּרָךְ וְאֵינוֹ חוֹטֵא, הַקָּדוֹשׁ בָּרוּךְ הוּא מִשְׁתַּבֵּחַ בּוֹ בְּכָל יוֹם". 
"רַוָּק" - פָּנוּי שֶׁאֵינוֹ נָשׂוּי - "הַדָּר בַּכְּרָךְ", עִיר הוֹמִיָּה מֵאֲנָשִׁים, "וְאֵינוֹ חוֹטֵא" - שׁוֹמֵר עַצְמוֹ וְעֵינָיו מֵחֵטְא - "הַקָּדוֹשׁ בָּרוּךְ הוּא מִשְׁתַּבֵּחַ בּוֹ בְּכָל יוֹם". 
הַקָּדוֹשׁ בָּרוּךְ הוּא קוֹרֵא לְפָּמַלְיָא שֶׁלּוֹ בְּכָל יוֹם וְאוֹמֵר לָהֶם, רְאוּ אֵיזֶה גִּבּוֹר יֵשׁ לִי בְּעוֹלָמִי, פְּלוֹנִי בֶּן פְּלוֹנִי, הַדָּר בְּתוֹךְ נִסְיוֹנוֹת וְשׁוֹמֵר עַצְמוֹ מֵחֵטְא. 
נִתְבּוֹנֵן, 
כֵּיצַד כְּבָר יָכֹל לְהֵרָאוֹת כְּרָךְ שֶׁל פַּעַם, מִסְּתָמָא כְּמוֹ הָעַרְבִיוֹת הַיּוֹם בָּעִיר הָעַתִּיקָה אוֹ בְּחֶבְרוֹן, נָשִׁים מְכֻסּוֹת כָּל גּוּפָן בְּמַלְבּוּשִׁים רְחָבִים, רְעוּלוֹת פָּנִים, שֶׁהֲרֵי בִּזְמַנָּן וַדַּאי לֹא הָיָה אֶת בִּגְדֵי הַגֵּרוּי וְהַפִּתּוּי שֶׁיֵּשׁ בְּיָמֵינוּ הַיּוֹם, לֹא אֵצֶל בְּנֵי בְּרִית וְגַם לֹא אֵצֶל שֶׁאֵינָן בְּנֵי בְּרִית, וּבְוַדַּאי הַפְּרוּצוֹת שֶׁל פַּעַם הָיוּ צְנוּעוֹת מַמָּשׁ לְפִי דּוֹרֵנוּ, וּבְכָל זֹאת זוֹכֶה הָרַוָּק לְכָזֶה כָּבוֹד וּמַעֲלָה. 
הַיּוֹם! 
רַוָּק הָדָר בַּכְּרָךְ שֶׁל הַיּוֹם, אֶפְשָׁר מִשְׁתַּבֵּחַ בּוֹ הַקָּדוֹשׁ בָּרוּךְ הוּא לֹא רַק בְּכָל יוֹם, אֶלָּא בְּכָל שָׁעָה וְשָׁעָה וּבְכָל רֶגַע וְרֶגַע, כִּי הַיּוֹם אֵין "פֶּסַע" בְּלֹא "פֶּשַׁע" לְמִי שֶׁנִּכְשָׁל, וּמִי שֶׁשּׁוֹמֵר עַצְמוֹ בְּכָל פֶּסַע, עוֹמֵד הוּא בְּנִסְיוֹן עֲרָיוֹת שֶׁהוּא הַנִּסָּיוֹן הַקָּשֶׁה בְּיוֹתֵר. אִם כֵּן, כְּפִי גֹּדֶל הַנִּסָּיוֹן כֵּן גֹּדֶל הַמַּעֲלָה. 
וּבְכֵן, אֱמֶת, אֶפְשָׁר לְהָבִין שֶׁנִּסְיוֹנֵךְ קָשֶׁה לְשַׁנּוֹת וּלְהִשְׁתַּנוֹת בְּאָפְנֵי הַלָּבוּשׁ וְהַהַנְהָגָה, הַכּוֹלְלִים סִימְפַּטִיּוּת בְּדִבּוּר מוֹשֵׁךְ, חִיּוּךְ מַכְשִׁיל וּתְנוּעוֹת חֵן, שֶׁרַק הַקָּדוֹשׁ בָּרוּךְ הוּא יוֹדֵעַ מַה כַּוָּנָתֵךְ בָּהֶן, אוּלָם כַּמָּה צָרִיךְ שֶׁיֻּקְטַן נִסְיוֹנֵךְ בְּהַבָּטָה בְּרוּרָה לְמָה מְבִיאוֹת הַנְהָגוֹת אֵלּוּ, לְכַמָּה הֶרֶס וְחֻרְבָּן הֵן גּוֹרְמוֹת לְאַבֵּד נְשָׁמוֹת יְקָרוֹת שֶׁל בַּחוּרֵי וּבְנֵי יִשְׂרָאֵל וּלְאַבֵּד מֵהֵם אֶת כָּל הַקָּדוֹשׁ וּלְהַחֲטִיאָם וְלַעֲשׂוֹת מַעֲשֵׂה דּוֹר הַמַּבּוּל כְּתוֹצָאָה מֵאֶרֶס שֶׁל נָחָשׁ שֶׁהִנָּךְ מַכְנִיסָה בָּהֶם, וְכָל תּוֹצְאוֹת אַחֲרָיוּת מַעֲשֵׂיהֶם הָאֲסוּרִים וְהַמְגֻנִּים נִזְקָפִים לִ"זְכוּתֵךְ" הַמְּלֵאָה. 
וּבְכֵן, בְּאַחַת כָּמוֹךְ, הַמּוֹקִירָה אֶת בּוֹרְאֵךְ וּמַחֲלִיטָה לְכַבֵּד אוֹתוֹ עַל חֶשְׁבּוֹן כְּבוֹדֵךְ וּמַעֲמָדֵךְ בַּחֶבְרָה בַּשְּׁכוּנָה וּבַמִּשְׁפָּחָה, לֹא יִשְׁתַּבַּח הַקָּדוֹשׁ בָּרוּךְ הוּא בְּכָל יוֹם?! לֹא יִתְפָּאֵר בָּךְ הַקָּדוֹשׁ בָּרוּךְ הוּא בְּכָל יוֹם עַל גְּבוּרָתֵךְ וַאֲצִילוּת נַפְשֵׁךְ וְיֹאמַר רְאוּ אֵיזֶה בַּת יִשְׂרָאֵל יֵשׁ לִי בְּעוֹלָמִי?! קָמָה בְּיוֹם אֶחָד, הִפְשִׁיטָה גִּעוּלֶיהָ מֵעָלֶיהָ, הִפְשִׁיטָה הַבְּגָדִים הַצּוֹאִים שֶׁהִכְעִיסוּ אוֹתִי וְהֶעֱלוּ חֲרוֹן אַף לָעוֹלָם, מָוֶת וְחֻרְבָּן לְבַחוּרֵי יִשְׂרָאֵל, וְהִלְבִּישָׁה עַצְמָהּ מַחְלָצוֹת, בִּגְדֵי פְּאֵר הַמְּפִיצִים אוֹר קְדֻשָּׁה וּרְוָחָה לָהּ וְלָעוֹלָם כֻּלּוֹ. 
וְכִי יִמָּנַע הַקָּדוֹשׁ בָּרוּךְ הוּא מִלְּהַבְטִיחֵךְ שֶׁיִּשָּׁמֵר גּוּפֵךְ בִּבְרִיאוּת בָּעוֹלָם הַזֶּה, וּבִשְׁלֵמוּתוֹ לְאַחַר הַפְּטִירָה מֵרִמָּה וְתוֹלֵעָה, וְתִהְיִי לְדוֹרוֹת מְפֹאֶרֶת וּמְשֻׁבַּחַת בִּגְבוּרָתֵךְ וּבַאֲצִילוּתֵךְ. 
כא - רחל מבכה על בניה
בַּמִּדְרָשׁ בְּמַסֶּכֶת כַּלָּה ג' מְבָאֵר בַּאֲרִיכוּת אֶת וִתּוּרָהּ שֶׁל רָחֵל בִּמְסִירוּת נֶפֶשׁ לַאֲחוֹתָהּ לֵאָה, וְהָכֵיצַד לֶעָתִיד הִיא - וְרַק הִיא - שֶׁתְּנַצַּח אֶת מִדַּת הַדִּין. רְאֵה שָׁם בַּאֲרִיכוּת. 
עוֹלֶה לָנוּ מִדִּבְרֵי הַמִּדְרָשׁ, שֶׁאָכֵן רָחֵל הִיא שֶׁזָּכְתָה לִתְשׁוּבָה וְהַבְטָחָה מֵאֵת הַקָּדוֹשׁ בָּרוּךְ הוּא. אַבְרָהָם אָבִינוּ עָלָיו הַשָּׁלוֹם, תָּבַע עֶלְבּוֹנָן וְצַעֲרָן שֶׁל יִשְׂרָאֵל וְלֹא קִבֵּל תְּשׁוּבָה וְהַבְטָחָה, יִצְחָק כְּמוֹ כֵן תָּבַע עֶלְבּוֹנָן וְצַעֲרָן שֶׁל יִשְׂרָאֵל וְלֹא נַעֲנָה, וְכֵן יַעֲקֹב אָבִינוּ, עָלָיו הַשָּׁלוֹם, וַאֲפִלּוּ מֹשֶׁה רַבֵּנוּ רַעְיָא מֵהֵימָנָא שֶׁל יִשְׂרָאֵל תָּבַע עֶלְבּוֹנָן וְצַעֲרָן וְלֹא נַעֲנָה. וּכְשֶׁרָאֲתָה זֹאת רָחֵל, לֹא הִתְיָאֲשָׁה בְּחָשְׁבָהּ: אִם לַאֲבוֹת הָעוֹלָם אֵין הַקָּדוֹשׁ בָּרוּךְ הוּא עוֹנֶה - לִי כֵּן יַעֲנֶה?! אֶלָּא "מִיָּד קָפְצָה רָחֵל" וְטָעֲנָה אֶת טַעֲנוֹתֶיהָ, וְזָכְתָה לִתְשׁוּבָה וּלְהַבְטָחָה: וְשָׁבוּ מֵאָרֶץ אוֹיֵב וְשָׁבוּ בָּנִים לִגְבוּלָם. 
קַו מַשְׁוֶה יֶשְׁנוֹ בֵּין הַצְּנִיעוּת וְהַוִּתּוּר - וּלְעֻמָּתוֹ בֵּין הַפְּרִיצוּת וְהַקִּנְאָה. יְסוֹד הַפְּרִיצוּת נוֹבֵעַ מִקִּנְאָה וְרָצוֹן לְהִתְבַּלְּטוּת עַל הַזּוּלַת, חֹסֶר יְכֹלֶת מִלִּרְאוֹת אֶת זוּלָתִי עוֹלֶה עָלַי, יָפֶה מִמֶּנִּי, עָשִׁיר מִמֶּנִּי, מוֹשֵׁךְ עַיִן מִמֶּנִּי, וִיסוֹד הַצְּנִיעוּת נוֹבֵעַ מֵהִסְתַּפְּקוּת - הַכָּרָה בְּאַפְסִיּוּת עוֹלָם הַזֶּה וְהַעֲרָכַת עֶרְכֵי עוֹלָם הַבָּא, זֶה הַנּוֹתֵן לְהִתְרַחֵק מֵהִתְבַּלְּטוּת הַגּוֹרֶרֶת אַחֲרֶיהָ קִנְאָה וְשִׂנְאָה וְתַחֲרוּת. 
רָחֵל אִמֵּנוּ הִצְטַיְּנָה בְּמִדַּת הַוַּתְרָנוּת, וְזֶה לֹא הָיָה קַל לְוַתֵּר עַל יַעֲקֹב אָבִינוּ, עָלָיו הַשָּׁלוֹם. הַיּוֹם בַּחוּרָה שֶׁלֹּא מַתְאִים לָהּ בַּחוּר יְשִׁיבָה כָּזֶה, אֲזַי מַתְאִים לָהּ בַּחוּר יְשִׁיבָה אַחֵר. אֵצֶל רָחֵל לֹא הָיוּ בַּחוּרֵי יְשִׁיבָה. יַעֲקֹב אָבִינוּ, עָלָיו הַשָּׁלוֹם, הָיָה הַבַּחוּר יְשִׁיבָה הַיָּחִיד שֶׁבְּדוֹרָהּ, וּלְוַתֵּר עָלָיו זֶה פֵּרוּשׁוֹ לִקַּח אַחֵר כְּמוֹ עֵשָׂו הָרָשָׁע. עַל הַכֹּל וִתְּרָה לְמַעַן זוּלָתָהּ - לֵאָה אֲחוֹתָהּ, אֵין כָּאן רָצוֹן לְהִתְבַּלְּטוּת, אֵין כָּאן תַּחֲרוּת, אֶלָּא וִתּוּר מֻשְׁלָם לְמַעַן זוּלָתָהּ. 
רָחֵל בִּקְּשָׁה, הִתְחַנְּנָה וּבָכְתָה עַל בָּנֶיהָ - כִּי אֵינֶנּוּ. כָּל בְּכִיָּתָהּ שֶׁל רָחֵל עַל בָּנֶיהָ שֶׁאֵינָם בַּתּוֹרָה וְאֵינָם בַּמִּצְווֹת, אֵינָם בִּצְנִיעוּת וְיִרְאַת ה', אֶלָּא הוֹלְכִים וְלוֹמְדִים מִדַּרְכֵי הַגּוֹיִים וּמִתְחַקִּים עַל דַּרְכֵיהֶם. מִי מְעַצֵּב אֶת הַפֵּאוֹת הַחֲצוּפוֹת וְהַמַּכְשִׁילוֹת שֶׁחָדְרוּ הַיּוֹם לְבָתֵּינוּ שֶׁאֵין שׁוּם פּוֹסֵק הַמַּתִּירָם?! מִי יוֹשֵׁב וּמְחַשֵּׁב אֶת כָּל מִינֵי בִּגְדֵי הָאָפְנָה שֶׁיִּהְיוּ בְּמַטָּרָה לָצוּד נְפָשׁוֹת בְּפִתּוּי וְגֵרוּי אִם לֹא גּוֹיִים וּמָשְׁחָתִים שֶׁמַּשְׁקִיעִים ראֹשָׁם בְּטֻמְאָה נוֹרָאָה זֹאת, לְעַצֵּב בֶּגֶד כָּזֶה אוֹ כָּזֶה שֶׁיִּמְשֹׁךְ וְיִגְנֹב אֶת הַלֵּב שֶׁל הַמִּסְתַּכֵּל, וּלְהַרְבּוֹת בְּכָךְ אֶת הַתַּחֲרוּת הַמְּבִיאָה לְקִנְאָה וְהִתְבַּלְּטוּת, הֵפֶךְ מִדָּתָהּ שֶׁל רָחֵל אִמֵּנוּ?! 
אִבַּדְנוּ אֶת הַצְּנִיעוּת, אִבַּדְנוּ אֶת הַטֹּהַר וְהָאֲצִילוּת הַנָּאָה וְהַיָּאָה לְבַת יִשְׂרָאֵל כְּשֵׁרָה, אִבַּדְנוּ אֶת הַבּוּשָׁה וְהַסֹּמֶק שֶׁהוּא צֶבַע עוֹרָן שֶׁל יִשְׂרָאֵל שֶׁאֶחָד מִסִּימָנָם בַּיְּשָׁנִים, וְעַל כָּךְ בְּכִיָּתָהּ שֶׁל רָחֵל אִמֵּנוּ מִלִּרְאוֹת אֶת בָּנֶיהָ וּבְנוֹתֶיהָ מְהַלְּכִים בְּחֻצְפָּה וּבְעַזּוּת לְלֹא בֹּשֶׁת פָּנִים, מְשׂוֹחֲחִים יַחַד, מִתְקָרְבִים בִּשְׂחוֹק וְקַלּוּת רֹאשׁ זֶה לָזֶה, עַד שֶׁמַּגִּיעִים לְתוֹצָאוֹת מְתֹעָבוֹת, רַחֲמָנָּא לִצְלָן. 
רָחֵל בּוֹכָה וּמְבַכָּה עַל כָּל בַּת וּבַת מִיִּשְׂרָאֵל הַהוֹלֶכֶת בְּחֹסֶר צְנִיעוּת אוֹ נוֹהֶגֶת בְּחֹסֶר צְנִיעוּת. רָחֵל בּוֹכָה וּמְבַכָּה עַל כָּל בַּת הַמִּתְגָּאָה וּמִתְחָרָה בַּדְּבָרִים הַנִּפְסָדִים שֶׁל עוֹלָם הַזֶּה. 
רָחֵל מְחַכָּה לַהַבְטָחוֹת שֶׁהֻבְטְחוּ לָהּ: "וְשָׁבוּ מֵאֶרֶץ אוֹיֵב" "וְשָׁבוּ בָּנִים לִגְבוּלָם", וּכְמוֹ שֶׁפֵּרֵשׁ הַגָּאוֹן רַבִּי שָׁלוֹם שְׁבַדְרוֹן זַצַ"ל כְּפִילוּת הַבְטָחוֹת אֵלּוּ, שֶׁהַבְטָחָה רִאשׁוֹנָה "וְשָׁבוּ מֵאֶרֶץ אוֹיֵב" הִיא הַבְטָחַת שִׁיבַת הַבָּנִים לְאֶרֶץ יִשְׂרָאֵל מִכָּל קַצְווֹת תֵּבֵל, אוּלָם זוֹהִי הַבְטָחָה עֲדַיִן חֲסֵרָה, שֶׁאָמְנָם יָשׁוּבוּ מֵאָרֶץ אוֹיֵב אֲבָל אֵיךְ יָשׁוּבוּ - כְּמוֹ גּוֹיִים?! עִם כָּל חֻקּוֹת הַגּוֹיִים שֶׁרָאוּ שָׁם?! הַאִם זוֹ נִקְרֵאת שִׁיבַת צִיּוֹן?! וְלָכֵן חָזַר הַקָּדוֹשׁ בָּרוּךְ הוּא וְהִבְטִיחַ לָהּ "וְשָׁבוּ בָּנִים לִגְבוּלָם", לִגְבוּל וּמִסְגֶּרֶת הַקְּדוּמָה שֶׁשַּׁיֶּכֶת לָהֶם, וְהוּא הוּא הַגְּבוּל שֶׁלָּהֶם - גְּבוּל הַתּוֹרָה וּמִצְווֹתֶיהָ. 
הַשְּׁכִינָה בּוֹכָה וּמַמְתִּינָה לְהַבְטָחַת הַקָּדוֹשׁ בָּרוּךְ הוּא בְּכֹחַ בְּכִיָּתָהּ שֶׁל רָחֵל, רָחֵל סִנְגְּרָה עַל יִשְׂרָאֵל סָנֵגוֹרְיָה שֶׁהָפְכָה גַּם אֶת מִדַּת הַדִּין לְרַחֲמִים, וְהַבְטָחָה זוֹ בְּיָדָהּ שֶׁל רָחֵל אַלְפַּיִם וַחֲמֵשׁ מֵאוֹת שָׁנָה וַעֲדַיִן לֹא נִתְקַיְּמָה, לָמָּה?! מִי מְקַטְרֵג?! בַּמֶּה תָּלוּי הַדָּבָר? 
בְּנוֹת יִשְׂרָאֵל! בְּיֶדְכֶן! 
בְּיֶדְכֶן לְאַמֵּץ אֶת אוֹתָהּ הַבְטָחָה בְּכָךְ שֶׁתֵּלַכְנָה בְּדֶרֶךְ אִמּוֹתֵינוּ, הִסְתַּפְּקוּת, וִתּוּר מֻחְלָט, הִתְחַשְּׁבוּת בְּעֶלְבּוֹנוֹ שֶׁל הַשֵּׁנִי, וְהַנְהָגָה זוֹ הִיא הֵפֶךְ הַפְּרִיצוּת שֶׁכֻּלָּהּ גַּאֲוָה וְהִתְבַּלְּטוּת הַגּוֹרֶרֶת קִנְאָה וְתַחֲרוּת, הֵפֶךְ הַגָּמוּר מִמִּדּוֹתֶיהָ שֶׁל רָחֵל אִמֵּנוּ, עָלֶיהָ הַשָּׁלוֹם. 
אָמְנָם הַבְטָחָה בְּיָדֶיהָ שֶׁל רָחֵל - אוּלָם הַרְבֵּה מְקַטְרְגִים קָפְצוּ עַל אוֹתָהּ הַבְטָחָה, הַרְבֵּה עִרְעוּרִים הֻגְּשׁוּ לְבֵית דִּין שֶׁל מַעְלָה עַל אוֹתָהּ הַבְטָחָה שֶׁהִבְטִיחַ הַקָּדוֹשׁ בָּרוּךְ הוּא לְרָחֵל, הֵיאַךְ תְּקֻיַּם הַהַבְטָחָה וּבְנוֹת יִשְׂרָאֵל לְמַטָּה לֹא נוֹהֲגוֹת בַּהַנְהָגָה הָרְאוּיָה שֶׁל רָחֵל אִמָּם? נְסַלֵּק אֶת הַקִּטְרוּג, נַרְבֶּה בִּצְנִיעוּת וּבְאַהֲבַת חִנָּם, נְסַלֵּק אֶת הַקִּנְאָה וְהַשִּׂנְאָה מִבֵּינֵינוּ כְּהַנְהָגַת רָחֵל אִמֵּנוּ, וּבְכָךְ נִזְכֶּה שֶׁתָּצוּץ וְתִפְרַח אוֹתָהּ הַבְטָחָה שֶׁהֻבְטְחָה לָנוּ בְּיַד רָחֵל אִמֵּנוּ - "וְשָׁבוּ בָּנִים לִגְבוּלָם". 
כב - פאה נכרית
הִזְכַּרְנוּ בִּתְחִלַּת סִפְרֵנוּ (פֶּרֶק א) שֶׁהַמִּבְחָן הַבָּרוּר בְּיוֹתֵר לֵידַע הַאִם לְבוּשׁ אָפְנָתִי מְסֻיָּם הִנּוֹ חִיּוּבִי אוֹ שְׁלִילִי הוּא בְּהַרְגָּשַׁת הָאִשָּׁה הַלּוֹבַשְׁתּוֹ. דְּהַיְנוּ, אִם הַרְגָּשָׁתָהּ שֶׁאָכֵן מְקַיֶּמֶת הִיא בְּכָךְ אֶת מִצְוָתָהּ הַמְיֻחֶדֶת לָהּ, שֶׁהִיא מִצְוַת הַצְּנִיעוּת - אָכֵן בֶּגֶד זֶה חִיּוּבִי מִצַּד הַקְּדֻשָּׁה, וְאִם אוֹתוֹ בֶּגֶד גּוֹרֵם לָהּ תְּחוּשַׁת הִדַּרְדְּרוּת, הִתְפַּתְּחוּת יְצָרִים - תֵּדַע שֶׁזֶּה מִצַּד הַסִּטְרָא אַחֲרָא. 
וּלְעִנְיָנֵנוּ- הַפֵּאָה הַנָּכְרִית! 
רֵאשִׁית יֵשׁ לְהַקְדִּים, שֶׁלְּנָשִׁים מִבְּנֵי עֲדוֹת הַמִּזְרָח הַדָּבָר הַרְבֵּה יוֹתֵר חָמוּר מִבְּנוֹת אַשְׁכְּנָז, אַחַר שֶׁאֵין לָהֶן שׁוּם מִנְהַג הֶתֵּר מֵאִמּוֹתֵיהֶן, וּבָרוּר שֶׁיֵּשׁ בָּזֶה מִשּׁוּם "אַל תִּטֹּשׁ תּוֹרַת אִמֶּךָ". 
וְגַם לִבְנוֹת אַשְׁכְּנָז כִּמְעַט וְלֹא נוֹתְרוּ הַיּוֹם בָּעִדָּן הַמּוֹדֶרְנִי פֵּאוֹת הַמֻּתָּרוֹת גַּם לְהַרְבֵּה מִדֵּעוֹת הַמַּתִּירִים, שֶׁהַרְבֵּה מֵהֵם בְּוַדַּאי לֹא הָיוּ מַתִּירִים לְהַלֵּךְ בְּסוּגֵי פֵּאוֹת שֶׁכָּאֵלּוּ. 
חוּץ מֵהַהֶבֵּט הַהִלְכָתִי שֶׁבַּדָּבָר, נַעֲבֹר לַעֲסֹק בְּכִוּוּן אַחֵר הַמְשַׁמֵּשׁ מִבְחָן אֲמִתִּי לְנָשִׁים יִרְאוֹת הַשֵּׁם הַמְחַפְּשׂוֹת אֶת הָאֱמֶת. 
הָבָה וְנִשְׁאַל אִשָּׁה שֶׁיִּרְאַת הַשֵּׁם בִּלְבָבָהּ, אַחַר שֶׁיּוֹדַעַת הִיא שֶׁמִּצְוַת כִּסּוּי רֹאשׁ מִצְוָה הִיא, וּמִצְוָה חֲשׁוּבָה הִיא לְאֵין עֲרוֹךְ הַמְזַכָּה אֶת לוֹבַשְׁתָּהּ לְהֵחָשֵׁב כְּאִשָּׁה צְנוּעָה הַמְקַיֶּמֶת "דָּת יְהוּדִית" כַּמְבֹאָר בַּפּוֹסְקִים. 
וְזֶה לְלֹא סָפֵק, שֶׁמִּצְוַת כִּסּוּי הָרֹאשׁ שֶׁנִּצְטַוְּתָה הָאִשָּׁה הִיא לְמַעַן צְנִיעוּת יְתֵרָה הַמְחַיֶּבֶת אֶת הַנְּשׁוּאָה יוֹתֵר מֵאֲשֶׁר אֶת הַפְּנוּיָה, וְעַל אַף חִיּוּב הָאִשָּׁה לִדְאֹג שֶׁלֹּא לְהִתְגַּנּוֹת עַל בַּעֲלָהּ [וּלְעִנְיָן כַּמָּה הֲלָכוֹת יֶשְׁנָם הֶתֵּרִים מְיֻחָדִים מִסִּבָּה זוֹ, כַּמְבֹאָר בַּפּוֹסְקִים], עִם כָּל זֶה לֹא וִתְּרוּ חֲזַ"ל עַל מִצְוַת כִּסּוּי רֹאשׁ הָאִשָּׁה גַּם בְּתוֹךְ בֵּיתָהּ, וְאֵין בְּכֹחַ מִצְוַת "שֶׁלֹּא תִּתְגַּנֶּה עַל בַּעֲלָהּ" לִדְחוֹת אֶת צִוּוּי חֲזַ"ל עַל מִצְוַת כִּסּוּי רֹאשׁ הָאִשָּׁה. 
וּבְכֵן, מַה נִּשְׁתַּנְּתָה מִצְוַת כִּסּוּי רֹאשׁ הָאִשָּׁה מִכָּל יֶתֶר הַמִּצְווֹת הַמְיֻחָדוֹת לָהּ? כָּל אִשָּׁה לִפְנֵי שֶׁמְּקַיֶּמֶת מִצְוַת הַדְלָקַת הַנֵּר, חַלָּה, אוֹ סְפִירַת טָהֳרָה, מְסֻגֶּלֶת לוֹמַר: "הֲרֵינִי בָּאָה לְקַיֵּם מִצְוַת בּוֹרְאִי שֶׁצִּוָּנִי לְהַדְלִיק נֵר שַׁבָּת", וּכְמוֹ כֵן בְּהַפְרָשַׁת חַלָּה, וּמְסֻגֶּלֶת לוֹמַר זֹאת מִכָּל לִבָּהּ לְשֵׁם שָׁמַיִם. אִם כֵּן, מִצְוַת כִּסּוּי הָרֹאשׁ שֶׁהִנָּהּ כַּמּוּבָן מֵהַמִּצְווֹת הַמְיֻחָדוֹת לָאִשָּׁה, צְרִיכָה לְהִתְקַיֵּם בְּאוֹתוֹ אֹפֶן - שֶׁתְּהֵא הָאִשָּׁה מְסֻגֶּלֶת קֹדֶם כִּסּוּי רֹאשָׁהּ לוֹמַר: "הֲרֵינִי מְכַסָּה אֶת רֹאשִׁי כְּמִצְוַת בּוֹרְאִי שֶׁצִּוָּנִי לְכַסּוֹת הָרֹאשׁ, לַעֲשׂוֹת נַחַת רוּחַ לְיוֹצְרִי וְלַעֲשׂוֹת רְצוֹן בּוֹרְאִי". 
וְכָאן, כָּל אִשָּׁה הַמְעַטֶּרֶת רֹאשָׁהּ בְּפֵאָה נָכְרִית הָעֲשׂוּיָה כְּשֵׂעָר טִבְעִי הַנִּרְאֶה כְּגִלּוּי רֹאשׁ מַמָּשׁ, הַאִם מְסֻגֶּלֶת הִיא לוֹמַר לִפְנֵי בּוֹרְאָהּ בַּאֲמִתּוּת לְבָבָהּ: רִבּוֹנוֹ שֶׁל עוֹלָם, צִוִּיתַנִי בְּמִצְוָה חֲשׁוּבָה וִיקָרָה שֶׁל כִּסּוּי הָרֹאשׁ, וּבְכֵן הֲרֵינִי בָּאָה לְכַסּוֹת רֹאשִׁי כְּמִצְוָתְךָ לַעֲשׂוֹת רְצוֹנְךָ וְלַעֲשׂוֹת נַחַת רוּחַ לְפָנֶיךָ...?! 
וְאִם תִּשְׁאֲלוּנִי, וְכִי אֶת כָּל הַמִּצְווֹת אֶפְשָׁר לְקַיֵּם לְשֵׁם שָׁמַיִם? הֲרֵי יֵשׁ מִצְווֹת שֶׁיֵּשׁ בָּהֶם עֹנֶג הַגּוּף, כְּמוֹ אֲכִילָה וּלְבוּשׁ נָאֶה, וּבִפְרָט בְּשַׁבָּתוֹת וְיָמִים טוֹבִים, וְכִי בִּשְׁבִיל שֶׁאֵין הַכַּוָּנָה לְגַמְרֵי לְשֵׁם שָׁמַיִם נִמָּנַע מִלְּקַיְּמָם? 
הַתְּשׁוּבָה הִיא פְּשׁוּטָה: מִצְווֹת שֶׁאִי אֶפְשָׁר לְקַיְּמָם בְּאֹפֶן אַחֵר, כְּגוֹן לְבוּשׁ נָאֶה וַאֲכִילָה וּשְׁתִיָּה מְעֻדֶּנֶת בְּשַׁבָּתוֹת וְיָמִים טוֹבִים שֶׁאִי אֶפְשָׁר לְוַתֵּר עֲלֵיהֶם וּלְהִמָּנַע מֵהֵם בְּשׁוּם אֹפֶן, אָז מְחֻיָּבִים אָנוּ לְקַיְּמָם וּלְהִשְׁתַּדֵּל שֶׁיִּהְיוּ לְשֵׁם שָׁמַיִם, וְגַם אִם אֵין בִּיכָלְתֵּנוּ לְקַיְּמָם לְשֵׁם שָׁמַיִם, אָסוּר לָנוּ לְהִמָּנַע מִלְּקַיְּמָם, אוּלָם מִצְוַת כִּסּוּי הָרֹאשׁ הֲרֵי אֶפְשָׁר לְקַיְּמָהּ גַּם בְּלִי פֵּאָה נָכְרִית, וּכְמוֹ אַלְפֵי נְשׁוֹת יִשְׂרָאֵל הַכְּשֵׁרוֹת הַמְכַסּוֹת רֹאשָׁן בְּכִסּוּיִים שׁוֹנִים, אִם כֵּן, הֵיאַךְ אֶפְשָׁר לְאִשָּׁה יִרְאַת הַשֵּׁם לְעַטֵּר רֹאשָׁהּ בְּפֵאָה נָכְרִית אַחַר שֶׁאֵין לִבָּהּ שָׁלֵם עִם קִיּוּם מִצְוַת בּוֹרְאָהּ וְאֵינָהּ מְסֻגֶּלֶת בְּשׁוּם אֹפֶן לְשַׁקֵּר בְּעַצְמָהּ וְלוֹמַר לִפְנֵי הַשֵּׁם יִתְבָּרַךְ שֶׁבָּאָה בְּזֶה לְקַיֵּם מִצְוַת בּוֹרְאָהּ וְלַעֲשׂוֹת נַחַת רוּחַ לְפָנָיו, וְזֹאת אַחַר שֶׁיּוֹדַעַת הִיא סִתְרֵי לִבָּהּ שֶׁהַרְבֵּה הַרְבֵּה פְּנִיּוֹת לֹא טְהוֹרוֹת בְּקִרְבָּהּ בְּיָצְאָהּ לָרְחוֹב, לָעֲבוֹדָה, לִשְׂמָחוֹת, מְקֻשֶּׁטֶת בְּכִסּוּי הַמְפֻקְפָּק לַהֲלָכָה, וּכְמוֹ כֵן בְּכַוָּנָה בִּלְתִּי טְהוֹרָה. 
אִשָּׁה שֶׁכָּזוֹ אֵינָהּ מִסְתַּדֶּרֶת לֹא עִם הַהֲלָכָה וְלֹא עִם הַמּוּסָר. וְאָכֵן, אִם תִּמָּצֵא אַחַת שֶׁמְּסֻגֶּלֶת לְעַטֵּר אֶת רֹאשָׁהּ בְּפֵאָה נָכְרִית בֶּאֱמֶת לְשֵׁם שָׁמַיִם וּתְהֵא מְסֻגֶּלֶת קֹדֶם הִתְעַטְּרוּתָהּ בְּתִפְאָרָה לוֹמַר "לְשֵׁם יִחוּד...", וְגַם זֹאת תַּעֲשֶׂה מִפְּנֵי לְחָצִים שׁוֹנִים שֶׁעָלֶיהָ אַחַר שֶׁאֵינָהּ יְכוֹלָה לַעֲמֹד בָּהֶם, אֲזַי אֶפְשָׁר שֶׁתְּהֵא נֶחְשֶׁבֶת לְכָל הַיּוֹתֵר "עֲבֵרָה לִשְׁמָהּ" שֶׁגְּדוֹלָה מִמִּצְוָה שֶׁלֹּא לִשְׁמָהּ, אֲבָל אִם הִמָּצֵא תִּמָּצֵא... 
וּבֶאֱמֶת יֵשׁ לַחֲקֹר וְלִדְרֹשׁ, הָכֵיצַד יִמָּצֵא מִכְשׁוֹל שֶׁכָּזֶה גַּם בְּבָתִּים חֲרֵדִיִים וְיִרְאֵי שָׁמַיִם? 
וְעַל כָּךְ נַעֲנֶה תֵּרוּץ אֲמִתִּי, בְּעֶזְרַת הַשֵּׁם, שֶׁכְּתַבְתִּיו בְּסִפְרִי "עַיִן טוֹבָה", וְזֶה לְשׁוֹנִי שָׁם: 
וּבִפְרָט הַדָּבָר נִרְאֶה בְּחוּשׁ אֵצֶל יֵצֶר הַנָּשִׁים לִלְבוּשֵׁי שַׁחַץ וְגֵרוּי, הַכּוֹלֵל מַלְבּוּשִׁים צָרִים, סוּגֵי פֵּאוֹת הָאֲסוּרוֹת לְכָל הַדֵּעוֹת (כְּפִי שֶׁפֻּרְסַם עַל סוּגִים מְסֻיָּמִים בְּשָׁם גְּדוֹלֵי הַדּוֹר), שֶׁבֶּאֱמֶת עַל כָּךְ יִתְמַהּ כָּל לֵב: הָכֵיצַד וְאֵיךְ נָשִׁים צִדְקָנִיּוֹת וַחֲשׁוּבוֹת, יִרְאוֹת ה', נְשׁוֹת בְּנֵי תּוֹרָה, נָשִׁים הַמּוֹסְרוֹת נַפְשָׁם עַל הַתּוֹרָה שֶׁל בַּעֲלֵיהֶן וְשֶׁל בְּנֵיהֶן, וְהִנֵּה כָּאן נִתְפָּסוֹת בִּפְרִיצוּת נוֹרָאָה שֶׁאֵין לָהּ שׁוּם הֶתֵּר, וְקָמוֹת לְהַתִּיר לְעַצְמָן מַלְבּוּשִׁים וּפֵאוֹת שֶׁאֵין רוּחַ חֲכָמִים נוֹחָה מֵהֵם - אֶלָּא קָצָה בָּהֶם. וְכָאן כְּבָר לֹא עוֹזֵר שׁוּם פּוֹסֵק, שׁוּם רַב, שׁוּם דַּעַת תּוֹרָה, כִּי אִם דַּעְתָּן שֶׁל עַצְמָן! מִנַּיִן לָהֶן הַכֹּחַ וְהָעֹז הַזֶּה לָקוּם בַּחֲצִיפוּת נֶגֶד גְּדוֹלֵי יִשְׂרָאֵל וּלְהַחֲלִיט עַל הַמִּצְוָה שֶׁל כִּסּוּי הָרֹאשׁ שֶׁנּוֹעֲדָה לִצְנִיעוּת הָאִשָּׁה הַנְּשׁוּאָה, לַהֲמִירָהּ בְּפֵאָה הַמְשַׁמֶּשֶׁת הֵפֶךְ הַמַּטָּרָה שֶׁל כִּסּוּי רֹאשׁ שֶׁהֲרֵי נוֹעֲדָה הִיא לִפְרִיצוּת וּלְגֵרוּי, כְּפִי שֶׁכֵּן הוּא הַ"לְשֵׁם יִחוּד" שֶׁל מְפַסְּלֵי אוֹתָן פֵּאוֹת, וְלָקוּם וְלוֹמַר: זֶהוּ כִּסּוּי רֹאשׁ שֶׁצִּוְּתָה תּוֹרָה. פֶּלֶא שֶׁל טִמְטוּם!! 
וּבֶאֱמֶת אֵיךְ הִצְלִיחַ כֹּחַ הָרַע לְטַפֵּשׁ אוֹתָן עַד כְּדֵי כָּךְ, הֲלֹא גַּם לְטַפֵּשׁ בֶּן אָדָם צָרִיךְ לְהֵאָחֵז בְּמַשֶּׁהוּ שֶׁל אֱמֶת, וּבְאֵיזוֹ אֱמֶת נֶאֱחָז כֹּחַ הָרַע שֶׁדַּרְכּוֹ הִצְלִיחַ לְטַפֵּשׁ נָשִׁים יִרְאוֹת ה', נְשׁוֹת בְּנֵי תּוֹרָה? 
הַמַּהֲלָךְ שֶׁלּוֹ הָיָה פָּשׁוּט! 
אוֹתָן נָשִׁים שֶׁהַיָּצֵר צָד בְּרִשְׁתּוֹ אֵלּוּ הֵן נָשִׁים מוּעָטוֹת, שֶׁאָמְנָם נְשׁוֹת בְּנֵי תּוֹרָה הֵן, אֶלָּא שֶׁאֵין תּוֹכָן כְּבָרָן, שֶׁאֶת פְּנִימִיּוּתָן רַק הַקָּדוֹשׁ בָּרוּךְ הוּא יוֹדֵעַ, וְלָכֵן נִתַּן לוֹ רְשׁוּת מִן הַשָּׁמַיִם לְצוּדָן בְּרִשְׁתּוֹ, וּלְפִי שֶׁמְּגַלְגְּלִין חוֹבָה עַל יְדֵי חַיָּב, הִשְׁתַּמֵּשׁ בָּהֶן הַיֵּצֶר לְשַׁמֵּשׁ דֻּגְמָה לְנָשִׁים יִרְאוֹת ה', בְּאָמְרָם: מָה? אֲנִי יוֹתֵר צַדִּיקָה מִפְּלוֹנִית אֵשֶׁת בֶּן תּוֹרָה הַמְהַלֶּכֶת בְּפֵאָה מוֹדֶרְנִית! אֲנִי צְרִיכָה לִהְיוֹת יוֹתֵר צַדִּיקָה מִמֶּנָּה?! 
וְאוֹתָן הַמְּעַטּוֹת שֶׁנִּתַּן רְשׁוּת לְכֹחַ הָרַע לִשְׁלֹט בָּהֶן מִפְּאַת פְּנִימִיּוּתָן הָרְקוּבָה, הֵמָּה הַחֲלוּצוֹת לְשִׁמּוּשׁ כֹּחַ הַשָּׂטָן לַעֲשׂוֹת עֲבוֹדָתוֹ בֶּאֱמוּנָה וְלִהְיוֹת "שְׂכִירוֹתָיו" עֲבוּר מַשְׂכֹּרֶת שֶׁעוֹד "יִזְכּוּ" לָהּ, וּמֵהֵם נָפוֹצָה וְנֻפְּצָה כָּל הָאָרֶץ, כֵּיוָן שֶׁמִּשְּׁתַּיִם נַעֲשׂוּ אַרְבַּע, וְאַחַר כָּךְ מֵהָאַרְבַּע עוֹד אַרְבַּע, וְכֵן עַל זֶה הַדֶּרֶךְ, וְהָאֵשׁ הוֹלֶכֶת וְנַעֲשֵׂית גְּדוֹלָה יוֹתֵר, וּמַדּוּעַ? כֵּיוָן שֶׁנִּלְכָּדוֹת בֵּינְתַיִם גַּם נָשִׁים יִרְאוֹת ה', שֶׁבֶּאֱמֶת הִנָּן יִרְאוֹת ה' גַּם בִּפְנִימִיּוּתָן, וְדַרְכָּן אֶפְשָׁר לְהִכָּשֵׁל בַּכִּשָּׁלוֹן הַגָּדוֹל בְּיוֹתֵר, לְפִי שֶׁנָּשִׁים יִרְאוֹת ה' הֵמָּה, וּמַה יֵשׁ דֻּגְמָא יוֹתֵר טוֹבָה מֵהֵן. 
נַחֲזֹר לַהַתְחָלָה - כֵּיצַד הִתְחִילָה? מֵאֵי אֵלּוּ נָשִׁים בּוֹדְדוֹת שֶׁאֵין תּוֹכָן כְּבָרָן, וְחַיָּבוֹת הֵמָּה, שֶׁגִּלְגְּלוּ חוֹבָה עַל יָדָן. 
פְּרָט נוֹסָף צְרִיכָה אִשָּׁה הָעוֹטֶרֶת רֹאשָׁהּ בְּפֵאָה נָכְרִית לְהִתְבּוֹנֵן: יֶשְׁנָן הַיּוֹם הַרְבֵּה נָשִׁים הַמִּתְקָרְבוֹת לִתְשׁוּבָה וּמְקַבְּלוֹת עֲלֵיהֶן מִמִּצְווֹת הַתּוֹרָה, וְכַמּוּבָן שֶׁאַחַת מֵהַמִּצְווֹת הַחֲשׁוּבוֹת שֶׁמְּקַבְּלוֹת עֲלֵיהֶן הִיא כִּסּוּי רֹאשׁ, וְכִסּוּי רֹאשׁ דַּוְקָא וְלֹא פֵּאָה נָכְרִית! שֶׁזֶּה נֶחְשָׁב אֶצְלָן לְזָרָא וְכַעֲקִיפַת הַהֲלָכָה, וּכְפִי שֶׁשָּׁמַעְנוּ לֹא מֵאַחַת מֵהַמִּתְקָרְבוֹת שֶׁטָּעֲנָה: הֵיאַךְ אַתֶּם מַטִּיפִים לָנוּ לָלֶכֶת בְּכִסּוּי רֹאשׁ בְּעוֹד שֶׁיֶּשְׁנָן נָשִׁים חֲרֵדִיוֹת הַלּוֹבְשׁוֹת פֵּאוֹת נָכְרִיּוֹת שֶׁיּוֹתֵר נָאוֹת מִשְּׂעָרָן הַטִּבְעִי?! 
וְכַמּוּבָן שֶׁפִּינוּ מָלֵא מַיִם מִלְּהָשִׁיב לָהֶן תְּשׁוּבָה שֶׁתְּסַפֵּק אוֹתָן בִּתְחִלַּת דַּרְכָּן, וְלָמָּה לֹא לַחֲשֹׁשׁ גַּם לְזֶה? הֲרֵי יֵשׁ כָּאן חִלּוּל הַשֵּׁם! וּבְחִלּוּל הַשֵּׁם נֶאֱמַר: אֶחָד שׁוֹגֵג וְאֶחָד מֵזִיד בְּחִלּוּל הַשֵּׁם. וּמֵחִלּוּל הַשֵּׁם צָרִיךְ לִזָּהֵר גַּם כְּשֶׁאֵין צַד אִסּוּר בַּדָּבָר, וְכַמְבֹאָר בַּגְּמָרָא, שֶׁרַבִּי יוֹחָנָן אָמַר: לְגַבַּי חִלּוּל הַשֵּׁם הוּא כְּשֶׁאֵינִי מְשַׁלֵּם לַחֶנְוָנִי מִיָּד, אֶלָּא בְּהַקָּפָה. וְחָכָם אֶחָד אָמַר, שֶׁלְּגַבָּיו חִלּוּל הַשֵּׁם כְּשֶׁהוֹלֵךְ אַרְבַּע אַמּוֹת בְּלִי תּוֹרָה וּבְלִי תְּפִלִּין. 
וְנִתְבּוֹנֵן, חֲסִידוּת שֶׁל תַּשְׁלוּם מִיָּד לַחֶנְוָנִי אוֹ חֲסִידוּת שֶׁל אַרְבַּע אַמּוֹת לְלֹא תּוֹרָה וּתְפִלִּין זֶה הַרְבֵּה יוֹתֵר חֲסִידוּת מֵאֲשֶׁר לְכַסּוֹת רֹאשׁ בְּמִטְפַּחַת מֵאֲשֶׁר בְּפֵאָה, אַחַר שֶׁזֶּהוּ עִנְיָן הִלְכָתִי וְרַבּוּ הָאוֹסְרִים. וּבְכֵן, אִם בְּדָבָר שֶׁאֵינוֹ אֶלָּא חֲסִידוּת אִיכָּא חִלּוּל הַשֵּׁם בָּאֹפֶן דִּלְעֵיל, עַל אַחַת כַּמָּה וְכַמָּה שֶׁיֵּשׁ חִלּוּל הַשֵּׁם בְּדָבָר שֶׁאֵינוֹ חֲסִידוּת - אֶלָּא מְפֻקְפָּק הוּא מִצַּד הַדִּין! נְקַוֶּה שֶׁיְּהֵא דַּי בְּהֶסְבֵּר זֶה לְנָשִׁים אֲמִתִּיּוֹת הָרוֹצוֹת וּמְבַקְּשׁוֹת אֶת הַשֵּׁם בֶּאֱמֶת. 
חִידָה: "מִצְוָה" הַמִּתְבַּצֵּעַ קִיּוּמָהּ בְּאֹפֶן שֶׁהוּא הֵפֶךְ מִמַּטְּרָתָהּ - (כִּסּוּי רֹאשׁ) 
כג - מדברי הגה"צ רבי שלום שבדרון זצ"ל
הזכרנו למעלה יָדוּעַ עִנְיַן הַפֵּאָה הַנָּכְרִית שֶׁשָּׁנוּי בְּמַחֲלֹקֶת - יֵשׁ מַתִּירִים וְיֵשׁ אוֹסְרִים, וּבִפְרָט לַסְּפָרַדִּים וַעֲדוֹת הַמִּזְרָח, וַדַּאי יֵשׁ לֶאֱסֹר, וּכְמוֹ שֶׁהֶאֱרִיךְ בְּשׁוּ"ת יַבִּיעַ אֹמֶר. וְיֵשׁ לְהַדְגִּישׁ שֶׁכָּל מַחֲלֻקְתָּם הִיא בִּסְתָם פֵּאָה הַצְּנוּעָה, אוּלָם לְכֻלֵּי עָלְמָא יֵשׁ לֶאֱסֹר אֶת הַפֵּאוֹת הַמּוֹדֵרְנִיּוֹת שֶׁל יָמֵינוּ, כְּגוֹן: אֲרֻכּוֹת, שֵׂעָר מְפֻזָּר וּפָרוּעַ, פֵּאוֹת קְצָרוֹת מְאֹד כְּעֵין תִּסְפֹּרֶת בֵּן, פֵּאוֹת בְּמַרְאֵה שֵׂעָר טִבְעִי, פֵּאוֹת קוּקוּ אוֹ צַמָּה, וְכֵן פֵּאוֹת בְּתוֹסֶפֶת קְשָׁתוֹת אוֹ סְרָטִים וְסִכּוֹת נוֹי וְעוֹד - שֶׁלָּהֶן אֵין שׁוּם הֶתֵּר, וַעֲלֵיהֶן אָנוּ מְיַחֲדִים אֶת נוֹשְׂאֵנוּ. 
אָמַר הַגָּהַ"צ ר' שָׁלוֹם שְׁבַדְרוֹן (מחוברת "מי ירפא לך"), אֶחָד מֵחַכְמֵי הַמּוּסָר: הַיּוֹם יֵשׁ נָשִׁים הַבָּאוֹת לְהִדָּמוֹת דַּוְקָא לְאוֹתָהּ אִשָּׁה פְּרוּעַת הָרֹאשׁ. הֵן רוֹצוֹת לְהֵרָאוֹת כִּפְרוּעוֹת הָרֹאשׁ שֶׁבָּרְחוֹב, עַד שֶׁכְּבָר לֹא נִכָּר מִי פְּרוּעַת רֹאשׁ בֶּאֱמֶת וּמִי רַק רוֹצָה לְהֵרָאוֹת כָּךְ. אֵיפֹה הַשֵּׂכֶל? הֵיכָן הַהִגָּיוֹן? אֵיךְ יָכוֹל לִהְיוֹת שֶׁבָּזֶה יִמָּצֵא יִרְאַת שָׁמַיִם, שֶׁבָּזֶה יִמָּצֵא קְדֻשָּׁה? - אֵיךְ יָכוֹל לִהְיוֹת כַּאֲשֶׁר כְּבָר אֵין נִכָּר בֵּין נְשׂוּאָה לִפְנוּיָה, בֵּין בַּת יִשְׂרָאֵל לִבְנוֹת גּוֹיֵי נֵכָר הָאָרֶץ, בֵּין אִשָּׁה חֲרֵדִית לְחִילוֹנִיּוֹת פּוֹרְקוֹת הָעֹל? אֶלָּא מָה? הַנָּשִׁים לֹא יוֹדְעוֹת שֶׁזֶּה מַחֲלֹקֶת גְּדוֹלָה וַחֲמוּרָה אִם בִּכְלָל מֻתָּר לְאִשָּׁה לָלֶכֶת בָּרְחוֹב בְּפֵאָה נָכְרִית. וְאִם נֹאמַר שֶׁפּוֹסְקִים כְּהַמַּתִּירִים - אֲבָל כָּךְ הִתִּירוּ הַמַּתִּירִים?! לָלֶכֶת בְּפֵאָה - כְּאִלּוּ זֶה לֹא פֵּאָה! הֲרֵי אֵין הֶתֵּר כָּזֶה בָּעוֹלָם כְּלָל! וּמִחוּץ לְזֶה שֶׁיֵּשׁ עֶשְׂרִים וְאַרְבַּע גְּדוֹלֵי יִשְׂרָאֵל, גְּדוֹלֵי הַפּוֹסְקִים מַמָּשׁ, שֶׁהֵם אוֹסְרִים לָצֵאת בְּפֵאָה בִּרְשׁוּת הָרַבִּים מִשּׁוּם חֹסֶר צְנִיעוּת וַחֲשַׁשׁ פְּרִיצוּת. 
הַסַּבָּא שֶׁלִּי, הַגָּאוֹן הַגָּדוֹל ר' שָׁלוֹם מָרְדְּכַי, הָרַב מִבַּרְזָ'ן פּוֹסֵק (או"ח, ע"ה, ב) שֶׁאָסוּר אֲפִלּוּ לְדַבֵּר דִּבְרֵי תוֹרָה וְאָסוּר לְבָרֵךְ שׁוּם בְּרָכָה כְּנֶגֶד פֵּאָה נָכְרִית, וְרַק אִם עוֹצְמִים הָעֵינַיִם יֵשׁ לְהָקֵל בְּדִיעֲבַד, וְלֹא יוֹתֵר. אֲבָל לְמַעֲשֶׂה אֲנִי לֹא הוֹלֵךְ לוֹמַר פְּסַק הֲלָכָה, אֶלָּא אֲנִי אוֹמֵר שֶׁאֲפִלּוּ לַמִּעוּט שֶׁהִתִּירוּ פֵּאָה, זוֹ הָיְתָה פֵּאָה מִשְּׂעַר עִזִּים וְכַיּוֹצֵא שֶׁהִבְחִינוּ מִמֶּרְחָק שֶׁזֶּה פֵּאָה. אוּלָם כְּמוֹ שֶׁהוֹלְכוֹת הַיּוֹם, שֶׁנִּרְאֵית כְּמוֹ בַּחוּרָה, כְּמוֹ פְּרוּעַת רֹאשׁ, זֶה חֲצִיפוּת יוֹצֵאת מִן הַכְּלָל! דָּבָר זֶה לֹא הִתִּירוּ מֵעוֹלָם כְּלָל וּכְלָל! אֶלָּא מִתּוֹךְ שֶׁכֻּלָּם אוֹמְרִים: זֶה מֻתָּר... כָּכָה מֻתָּר... מִמֵּילָא הוֹלְכִים אַחֲרֵי הַ"מּוֹדָה", לְהֵרָאוֹת כְּמוֹ כָּל הַנָּשִׁים בָּרְחוֹב... אוֹי! אוֹי! נוֹרָא!... 
כד - ועוד בענין פאה נכרית
(מהגה"צ ר' דן סגל שליט"א, מחוברת "מי ירפא לך") 
רַבִּי שְׁלֹמֹה זַלְמָן אוֹיֶערְבָּךְ שְׁלִיטָ"א [זַצַ"ל] אָמַר לִי לִפְנֵי 30 שָׁנָה כְּשֶׁדִּבַּרְנוּ אָז עַל פֵּאָה נָכְרִית, וְזֶה לְשׁוֹנוֹ: "לִפְנֵי 50 שָׁנָה אִם הָיְתָה בָּאָה אַחַת לִירוּשָׁלַיִם עִם פֵּאָה, הָיוּ סוֹקְלִים אוֹתָהּ בַּאֲבָנִים [כֵּיוָן שֶׁכָּל גְּדוֹלֵי יְרוּשָׁלַיִם אָסְרוּ פֵּאָה, כְּמוֹ הַמַּהַרְשָׁ"א אַלֶפַנְדְּרִי, הַמַּהֲרִי"ל דִּיסְקִין, תַּלְמִידֵי הַחֲתַם סוֹפֵר, וְתַלְמִידֵי הַגְּרָ"א עַל פִּי דַּעַת רַבָּם בִּשְׁנוֹת אֵלִיָּהוּ (שבת פ"ו מ"ה)] וְאָז לִפְנֵי 50 שָׁנָה, מִי שֶׁלָּבְשָׁה פֵּאָה, אֲפִלּוּ עִוֵּר הִבְחִין שֶׁזֶּה פֵּאָה, כְּמוֹ קַשׁ זֶה הָיָה, כְּמוֹ אֲנִיצֵי פִשְׁתָּן. אֲבָל הַיּוֹם, נִכְנָסִים אֶצְלִי וַאֲנִי לֹא יוֹדֵעַ אִם זֶה פֵּאָה אוֹ לֹא. אֶצְלִי זֶה מָאוּס מְאֹד, מַמָּשׁ מָאוּס מְאֹד - לָמָּה? כִּי זֶה כְּמוֹ שֶׁאָדָם אוֹכֵל בָּשָׂר כָּשֵׁר, וּמִשְׁתַּדֵּל בְּכָל הָאֳפָנִים שֶׁיֵּרָאֶה טְרֵפָה. מְכַסִּים אֶת הָרֹאשׁ וְעוֹשִׂים אֶת כָּל הַהִשְׁתַּדְּלוּת שֶׁיֵּרָאֶה לֹא מְכֻסֶּה, לָכֵן אֶצְלִי זֶה מָאוּס. אֲבָל אֶל מִי נְדַבֵּר" (עכ"ל הגרש"ז אויערבך). 
הַמַּצָּב מַה שֶּׁהוֹלֵךְ הַיּוֹם זֶה נוֹרָא נוֹרָאוֹת! אֵיזֶה כִּסּוּי רֹאשׁ עוֹשִׂים, אֵיזֶה לְבוּשׁ רַעֲשָׁנִי, וְהִנֵּה יֵשׁ צָרוֹת וְהוֹלְכִים סְחוֹר סְחוֹר לְחַפֵּשׂ אֶת הַבְּעָיָה מַה לְּתַקֵּן, אֲבָל שׁוֹכְחִים לָגֶשֶׁת לְמַהוּת הָאָדָם, לְעִקַּר הַנְּקֻדָּה - צְנִיעוּת! וּבִפְרָט הַיּוֹם - מִי נִשְׁאָר לְהַקָּדוֹשׁ-בָּרוּךְ-הוּא? רֹב חֶלְקֵי הָאֻמָּה רְחוֹקִים, נִשְׁאֲרוּ כַּמָּה בָּנִים יְחִידִים, וְאָז, כְּשֶׁהָאַבָּא רוֹאֶה שֶׁכָּל בָּנָיו בָּגְדוּ בּוֹ וְנִשְׁאָר רַק אֶחָד וּבוֹ הוּא מְנַסֶּה לְהִתְנַחֵם. וְאִם גַּם הוּא לֹא כְּמוֹ שֶׁצָּרִיךְ, כַּמָּה כְּאֵב וְצַעַר יֵשׁ לְאַבָּא בּוֹרֵא עוֹלָם. בּוֹאוּ נַחֲשֹׁב רֶגַע, מִי הַיּוֹם הַמַּעֲמִיד שֶׁל כְּבוֹד ה' בַּבְּרִיאָה, מִי מַכְרִיז עָלָיו? רַק מְעַט חֲרֵדִיִּים. וְאִם גַּם פֹּה מְזַלְזְלִים בַּצְּנִיעוּת - מִי נִשְׁאָר?! 
הַגְּרָ"א אוֹמֵר בְּאִגֶּרֶת לְאִמּוֹ: "יָדַעְתִּי כִּי צְנוּעָה אַתְּ וְאֵין אַתְּ צְרִיכָה לַמּוּסָר שֶׁלִּי", וְקָשֶׁה, אִם הִיא צְנוּעָה, הַאִם הִיא כְּבָר לֹא צְרִיכָה חִזּוּק בִּשְׁמִירַת הַלָּשׁוֹן וּשְׁאָר עִנְיָנִים שֶׁמַּאֲרִיךְ בָּהֶם הַגְּרָ"א בָּאִגֶּרֶת? אֶלָּא לָמַדְנוּ שֶׁצְּנִיעוּת מוֹכִיחָה עַל שְׁלֵמוּת, שֶׁאִם יֵשׁ צְנִיעוּת, זֶה סִימָן שֶׁיֵּשׁ הַכֹּל, וְאֵין אַתְּ צְרִיכָה לַמּוּסָר שֶׁלִּי. (עד כאן לשון הגה"צ ר' דן סגל בכנס התעוררות בי־ם) 
כה - פאה שאינה נכרת - אסור תורה
זֶה לְשׁוֹן שׁוּ"ת חֶסֶד לְאַבְרָהָם (אהע"ז סי' פז): "עַל דָּבָר שֶׁנָּהֲגוּ לִלְבּשׁ פֵּאָה נָכְרִית עַד שֶׁנִּרְאֶה כְּאִלּוּ הֵן הוֹלְכוֹת בְּגִלּוּי שֵׂעָר עַצְמָן, אֲבָל לַעֲנִיּוּת דַּעְתִּי יֵשׁ בָּזֶה אִסּוּר תּוֹרָה לְפִי מַה שֶּׁפֵּרֵשׁ רַשִׁ"י. וְכֵיוָן דְּעִקַּר הָאִסּוּר בְּגִלּוּי שֵׂעָר מִשּׁוּם פְּרִיצוּת שֶׁהִיא מִתְנָאֵית לִבְנֵי אָדָם, מַה לִּי שְׂעַר עַצְמָן אוֹ שְׂעַר נָכְרִית שֶׁנִּרְאִין כְּשַׂעֲרוֹת עַצְמָן? תּוֹרָה אַחַת לָהֶם וְאָסוּר מֵהַתּוֹרָה, הוֹאִיל וְקִשּׁוּט זֶה אָסְרָה תּוֹרָה. וְאַף שֶׁהֵקֵל הָרָמָ"א (או"ח עה), נִרְאֶה בָּרוּר דְּלֹא הֵקֵל רַק בַּבַּיִת לְעִנְיַן קְרִיאַת שְׁמַע בִּלְבַד וְלֹא בִּרְשׁוּת הָרַבִּים" עַד כָּאן לְשׁוֹנוֹ. ("מי ירפא לך") 
כו - פאה נכרית שאינה נכרת - חלול השם
(מחוברת "מי ירפא לך") 
עוֹד נְקֻדָּה לְמַחֲשָׁבָה מְעוֹרֵר לָנוּ הָרַשְׁבָּ"א בִּבְרָכוֹת יא. הַגְּמָרָא שָׁם אוֹמֶרֶת, מָשָׁל לְאֶחָד שֶׁאוֹמְרִים לוֹ: מַדּוּעַ זְקָנְךָ מְגֻדָּל? וְעוֹנֶה לָהֶם: יִהְיֶה כְּנֶגֶד הַמַּשְׁחִיתִים! וּמַסְבִּיר הָרַשְׁבָּ"א: בְּאוֹתוֹ דּוֹר הָיוּ רְשָׁעִים הַמַּשְׁחִיתִים זְקָנָם וְעוֹבְרִים עַל אִסּוּר תּוֹרָה שֶׁל גִּלּוּחַ בְּתַעַר, רָאָה זֹאת אָדָם אֶחָד וְחָשַׁב מַה לַּעֲשׂוֹת: לְהוֹכִיחַ אֶת כֻּלָּם לֹא אַצְלִיחַ - יִכְלֶה הַזְּמַן וְהֵמָּה לֹא יִכְלוּ. חָשַׁב וּמָצָא דֶּרֶךְ קַלָּה - הוּא גִּדֵּל זְקָנוֹ בְּיוֹתֵר לִכְבוֹד שָׁמַיִם, וְכָךְ הָלַךְ בְּכָל מָקוֹם וְקִדֵּשׁ שֵׁם שָׁמַיִם עַד שֶׁהוֹצִיא מִמֵּילָא אֶת הַטָּעוּת מִלִּבָּם. 
וְאִם כֵּן, הוּא הַדִּין לַנּוֹשֵׂא שֶׁלָּנוּ - כַּמָּה נָחוּץ בְּדוֹרֵנוּ "לְהוֹצִיא מִלִּבָּם"! בְּשָׁעָה שֶׁהַחִילוֹנִיּוֹת מְשׁוֹטְטוֹת פְּרוּעוֹת רֹאשׁ, וְהַמּוֹדֵרְנִיּוֹת וְהַצְּעִירוֹת נִגְרָרוֹת אַחֲרֵיהֶן בְּפֵאוֹת בְּסִגְנוֹן דּוֹמֶה, וְעוֹשׂוֹת תַּחֲלִיף לְגִלּוּי שֵׂעָר עַד שֶׁלֹּא נִכָּר בֵּין חִילוֹנִית לַחֲרֵדִית, וּבִמְקוֹם שֶׁכִּסּוּי הָרֹאשׁ יַצְנִיעַ - הוּא מַבְלִיט!... וּבִמְקוֹם שֶׁיְּקַדֵּשׁ - הוּא מְטַמֵּא... וּבִמְקוֹם לְהִתְגָּאוֹת בְּמִצְוָה זוֹ לִכְבוֹד הַבּוֹרֵא - נִרְאוֹת כְּמִתְבַּיְּשׁוֹת בּוֹ וּמְנַסּוֹת לְהַסְתִּירָהּ. וַדַּאי וּוַדַּאי שֶׁכָּאן הַמָּקוֹם לְהוֹצִיא הַטָּעוּת מִלִּבָּם וּלְקַדֵּשׁ שֵׁם שָׁמַיִם בָּרַבִּים. 
כז - דעת תורה בנושא פאה נכרית
הרי אני מאמין באמונה שלמה בשלושה עשר עיקרים של התורה הקדושה... ושהתורה נתונה מן השמים. ושלא תשתנה בשום זמן חס ושלום. ושהקב"ה מעניש לרשעים ומשלם שכר לצדיקים" (13 עיקרים לרמב"ם) 
הרה"ג ר' שלמה זלמן אויערבך שליט"א: אמר "כשיבוא המשיח, הדבר הראשון שיעשה, זה לבטל את הפיאה הנכרית" [מפי חתנו הגאון שליט"א]. 
הרה"ג שמואל הלוי וואזנר שליט"א: עצם ההליכה בשערות מסותרות הוא פריצותא שאין כמוהו וניקח מהירודים באנושות, גם כשהולכות בפיאה נכרית. דאין הנדון גלוי השערות, אלא צורת השערות באופן שמהרס דרכי הצניעות. ומה נואלו אלו שמבקשים להם קולות על זה תחת מסווה של כיסוי ראש מדומה. [שו"ת שבט הלוי] 
מרן החזון איש זצ"ל: "...פיאה נכרית יש בה ריח של איסור תורה" (בלשונו ס' שמעקט מיט א דאורייתא") ["דת משה וישראל" עמוד י"ז] 
הגרי"ז מבריסק זצ"ל: "היתר הפאה נכרית הוא היתר חלוש מאד..." (בלשונו: "דער היתר פון שייטלען איז זייער א שוואכער היתר") [מפי בנו הגאון שליט"א] 
רבינו החפץ חיים זצ"ל: הזהיר לבני ביתו בפירוש שלא לצאת לחוץ בפיאה נכרית מגולה [אוצרות ירושלים חלק קמ"ז] 
הרה"ג יעקב קנייבסקי - הסטייפלר זצ"ל: כאשר בא לפניו אברך וביקש להוציא גילוי דעת להיתר לפאה נכרית, סירב בתוקף להורות היתר בדבר. וכששאל אותו, ומה עם נכדותיו של הרב היוצאות בפאה נכרית ענה הגר"י קנייבסקי - "אל תקח מהן ראיה כל עיקר, כי הן לא שאלו אותי בזה ואין כאן מעשה רב ולא כלום". [דת משה וישראל עמ' י"ח] 
האדמו"ר הרה"ג ישראל אבוחצירא - הבבא סאלי זצ"ל: בצוואה לבנות משפחתו "אם אתן חושבות לרמות את הקב"ה בלובשכן פיאה נכרית וכאילו בזה אתן יוצאות חובת כיסוי הראש, אם כן דעו לכן: כל אשה הלובשת פיאה נכרית ואפילו רק חצי פיאה, מכינה לעצמה חומר הסקה שבו ישרפו אותה בגיהנם" [סדנא בבא סאלי עמ' ע'] 
הרה"ג החת"ם סופר זצ"ל: "שתזהרו מרעת נשים רעות... אפילו בפיאה נכרית אני אוסר עליכם באיסור גמור" [בצוואתו לבני ביתו] 
הרה"ג חיים זוננפלד זצ"ל והרה"ג ישראל מסלאנט זצ"ל: החרימו את כל מי שאשתו העזה לחבוש פיאה נכרית 
הרה"ג יהודה צדקה זצ"ל: "אשה שהולכת עם פיאה נכרית זה שחצנות, והיא פוגמת בולדות". 
הרה"ג שלום שבדרון שליט"א: "ומדוע הן חובשות פיאה, לא מפני שרוצות לכסות את ראשן, אלא שכך יפה יותר. ומר זקני הגאון מהרש"ם אסר לקרוא קריאת שמע וכל דבר שבקדושה מול פיאה נכרית, ואמר, שאשה כזאת עוברת על איסור גדול ועושה נגד רצון ה' ויראיו ותפילתה תועבה". 
הרה"ג יצחק אייזיק ראזנבוים - האדמו"ר מזוטשקא (נדבורנה) שליט"א: "שהפיאה הנכרית היא לשם יופי ופריצות, לגרות יצר הרע, שיסתכלו בהן ויחטאו בהרהורים רעים רחמנא ליצלן. ונענשו על זה הרבה רחמנא ליצלן. 
ועוד עשרות רבות של פוסקים גדולי הדורות בכל הזמנים שאוסרים את הפיאה לחלוטין 
כח - דברים ברורים ומפורשים ממרן פוסק הדור הגרי"ש אלישיב שליט"א על הפאה נכרית של זמנינו
בשיעורו היומי בביהמ"ד "תפארת-בחורים" ביום ב' כ"ח תשרי תשס"ט 
ניתן להאזין בקול הלשון טל': 03-6171100 מס' שבת שיעור 174 במאגר שיעוריו היומיים. הדברים דלהלן נשמעים כ- 22 דקות מהתחלת השיעור, (לחיצה על הסיפרה 6 מקדם ב-5 דקות) 
דברי הרב שליט"א מילה במילה באידיש ותרגומו ללשון הקודש 
...און למעשה דארף מען צולייגן נאך א פרט, אפילו ס'איז דא א חילוקי דעות צו ממעג יא צו ממעג נישט, אבער א וודאי, אויב מ'גייט אזוי ווי א פרוע ראש, אזוי ווי אנדערע גייען דארטן, זיינען זיי עובר אויף א איסור גמור דארטן, ס'איז ממש ס'איז אמת אזוי ווי א ערוה. 
די גאנצע מעשה איז, אז מ'גייט אזוי ווי-אזוי ווי א שיייטל ווי די זמנים פון פאר הונדערט יאר צוריק, א וודאי מעג מען. אפילו אביסאלע שענער, אבער, ס'זאל נישט זיין קיין ענין אזוי ווי מ'גייט היינט, די אלע וואס זיי גייען היינט אזוי ווי ס'דארף צו זיין, זעט אויס - ערשטנס זעט דאס אויס - ווי אייגענע האר לגמרי א וודאי איז א איסור, דאס האט קיינער ניש מתיר געמאכט. 
... א אשה מיט די היינטיגע האר ווי זי גייט דארטן, ממש א ערוה, ס'קוקט אויס ווי די אייגענע האר, או ס'זעט אויס-או ס'איז נישטא קיין נפקא מינה דארטן, או אויף דעם איז נישטא קיין שום היתר וואס מ'האט מתיר געמאכט פאר א פאה נכרית. 
השואל: זי איז עובר אויף דת יהודית, זי תצא בלא כתובה? 
הרב: יא-! 
השואל: יא-? 
הרב: דער תירוץ איז, אז דער מאן פירט זיך ווי ז'דארף צו זיין, אויב דער מאן איז אויך אזוי ווי זי... 
השואל: אי א ערליכער איד דארף מגרש-זיין זיין ווייב, טאמער זי גייט מיט אזא פאה נכרית? 
הרב: ער דארף איר נישט מגרש זיין, ער דארף איר זאגן אז מ'טאר ניטש! 
תרגום: 
ולמעשה יש להוסיף עוד פרט, אף שיש חילוקי דעות אם מותר או אסור, אבל בוודאי, אם הולכים כמו פרוע ראש, כמו שאחרות הולכות, הרי הן עוברות על איסור גמור, זה ממש זה אמת כמו ערוה. 
הענין הוא אם הולכים עם פאה כמו הזמנים של לפני מאה שנה, בוודאי שמותר, אפילו קצת יותר יפה, אבל, שלא יהיה בענין כמו שהולכים היום, כל אלה שהולכות היום זה נראה כמו שיער לגמרי בוודאי שזה איסור, את זה אף אחד לא התיר. 
... אשה עם השיער של היום כמו שהיא הולכת, זה ממש ערוה זה נראה כמו שיער, ואין שום נפקא מינה, ועל זה אין שום היתר מה שהתירו אז את הפאה נכרית. 
השואל: היא עוברת על דת יהודית, היא תצא בלא כתובה? 
הרב: כן-! 
השואל: כן-? 
הרב: התירוץ הוא, שהבעל מתנהג כמו שצריך, אבל אם הוא גם כן כמוה... 
השואל: האם "ערליכער איד" [=יהודי כשר, יהודי אמיתי] צריך לגרש את אשתו אם היא הולכת בפאה כזו? 
הרב: הוא לא צריך לגרשה, הוא צריך לומר לה שאסור! 
לבירורים, להבהרות - וללימוד הסוגיא בעומק ובבהירות בשפה קלה ומובנת (מהמקורות: משנה, גמרא, ראשונים ואחרונים) 
- וכן מי שמעונין להצטרף לזכות את הרבים בלימוד ובירור דין פאה נכרית 
להתקשר לטל: 02-5825891 להשאיר הודעה ויחזרו אליו בעז"ה. 
סיכום: פוסק הדור מרן הגרי"ש אלישיב שליט"א זועק מנהמת ליבו בכאב לב בדברים חדים וברורים, שרק "פאה כמוה זמנים של לפני מאה שנה, בוודאי שמותר, אפילו קצת יותר יפה" - זאת אומרת שפאות שהן יותר יפות מזה, הרי הן אסורות, וכמו שממשיך ואומר באופן מוצק כמה פעמים,שהפאות שהולכים היום אסורות "באיסור גמור... את זה אף אחד לא התיר... זה ממש ערוה זה נראה כמו שיער, ואין שום נפקא מינה, ועל זה אין שום היתר מה שהתירו אז את הפאה נכרית, ו'תצא שלא בכתובה', ו'הוא לא צריך לגרשה', הוא צריך לומר לה שאסור!" 
והרי לדאבוננו המציאות היא, שכל הפאניות מעידות פה אחד, וכן כל הנשים בכל כדור העולם יודעות היטב היטב, שאין היום בית חרושת אחד ולא חנות אחת שישווקו פאות כמו הזמנים ההם, אלא כל הפאות היום שנמכרות בכל החנויות, לא רק שהן הרבה מאד יותר יפות מהפאות של לפני מאה שנה, אלא הן מחטיאות ומכשילות באופן נורא ומבהיל לא רק בדיוק כמו שיער ממש, אלא אף הרבה מעבר לזה כידוע לכל - ואין כיום כלה אחת שיום לאחר החופה כשחובשת את הפאה, היא נראית בפאה, יותר צנועה מיום לפני החופה בשערה ממש, אלא להיפך רח"ל שהיא מכשילה הרבה יותר משיער. 
הרמב"ם פוסק [הלכות תשובה פרק ג' הלכה ו', י'] שהמחטיא את הרבים אין לו חלק לעולם הבא - השם יצילנו. 
זה לא סוד זה ידוע ומפורסם לדאבוננו לכל איש ואשה, בחור ובחורה, תינוק ותינוקת - בין אם הוא חרדי ובין אם הוא דתי או מסורתי או חילוני, גם כל הגויים יודעים זאת, ועל חילול השם הגדול והנורא הזה אין שום כפרה (עיין רמב"ם הלכות תשובה פרק א' סוף הלכה ד') 
השם יחזירנו בתשובה שלמה ונזכה במהרה לביאת משיח צדקנו אמן ואמן. 
כט - עוד מהגרי"ש אלישיב שליט"א
מובא לפניכם שיחה שנערכה בביקור אצל מרן פוסק הדור הגרי"ש אלישיב שליט"א 
(הביקור צולם והוקלט ביום י"ב בכסלו תשס"ט - ניתן להשיג את הדיסק בפלאפון 050-4141441) 
שואל הגרח"מ- "שאלה אחת שמעסיקה את כולם, היום כלל ישראל בכלל ובפרט אפוף עם צרות בלי סוף, בעיקר המחלה הממארת, זה מפיל חללים, כעת עם פרנסה, פעם אמרו בשם ה'חפץ חיים' שעיקר הבעיה זה צניעות כתוב 'ושב מאחריך' אם הקב"ה לא איתנו יש צרות, האם זה דבר נכון שאפשר להגיד את זה היום?" 
מרן הגרי"ש אלישיב שליט"א משיב: 
"ה'חפץ חיים', אומר! זה לא יהיה נכון??? 
איך פארשטיי נישט!!!" (תרגום - "אני לא מבין!!!") 
הגרב"ש: "קבלתי טלפונים היום מרחובות, יש שם הרבה צרות, הרבה חולים, הם מבקשים לעשות כינוס, מקרית ספר, בכל מקום, אם הציבור יתחזק בזה יהיה חיזוק, זה אי אפשר לראות..." 
מרן הגרי"ש אלישיב שליט"א קוטע אותו באמצע דבריו ומשיב באריכות גדולה מאד: 
"אבל הצרה של הפאות איך אפשר לתקן את זה, זה כבר מושרש, עם גדולים וטובים, עם הפאות הזה, ממש פריצות שאין כמוהו, ואינני--- איך אתם יכולים לעקור את זה, זה התחיל מהגדולים, לא סתם ממאן דהו, ראשי ישיבות גדולים וצדיקים כולם נכשלים בזה. ומה אתם יכולים לעשות??? 
איך וויס נישט ווי אזוי, ווי אזוי, [תרגום: אני לא יודע איך, איך] איך מתחילים, יש לכם את הבעיה הזאת! אז למה לא מטפלים בזה!!! 
זה פרוץ מאד, מה זה פרוץ, זה לא מן הסתם מן השוק נכשלים בזה, ממש צדיקים גמורים, מנגד צדקניות גם כן גמורות, גם האשה היא צדקנית, אבל זה!!! איך מתקנים את זה". 
עכ"ל מרן הגרי"ש אלישיב שליט"א. 
ל - סיכום דברי הגרי"ש אלישיב שליט"א
סיכום: מרן שליט"א כששואלים אותו האם גם היום כל הצרות והמחלות הם כמו שפעם אמר ה'חפץ-חיים' שעיקר הבעיה זה צניעות כתוב 'ושב מאחריך' אם הקב"ה לא איתנו יש צרות"? הוא מתפלא מעצם הצגת השאלה, ומבהיר "החפץ-חיים אומר! זה לא יהיה נכון?" - ברור שזה גורם לצרות. 
וכשמספרים לו שמטלפנים מרחובות ועוד מקומות שיש שם הרבה צרות והרבה חולים, הוא קוטע ועונה בכאב עמוק, אבל הצרה של הפאות..." זאת אומרת שכוונת תשובתו היא, שהפאות הם הגורמות את הצרות ואת החולים - כנ"ל מה'חפץ חיים'. 
ומרן שליט"א מביע בכאב גדול את כאב עם ישראל כולו, על "הצרה של הפאות" - "ממש פריצות שאין כמוהו" - "ראשי ישיבות גדולים וצדיקים כולם נכשלים בזה" - "אז למה לא מטפלים בזה?!! "זה פרוץ מאד, זה לא מן הסתם מן השוק נכשלים בזה ממש צדיקים גמורים, מנגד צדקניות גם כן גמורות" וכמו שכבר אמר בשעור ב"תפארת-בחורים" בכ"ח תשרי, שרק פאה כמו הזמנים "של לפני מאה שנה" מותר [כמו הפאות בזמן הגאון מורנו רבי איצלע פטרבורגר שהיה לפני כמאה שנה, שמרן שליט"א הזכיר בשיחה זו בי"ב כסלו, קודם שמותרות] "אפילו קצת יותר יפה", "אבל לא כמו שהולכים היום שזה נראה כמו שיער ואין שום נפקא מינה" וכאן בשיחה זו, הוסיף מרן שליט"א בכאב גדול ש"כולם נכשלים בזה", "ממש צדיקים גמורים וראשי ישיבות גדולים וצדיקים" ו"צדקניות גם כן גמורות" כולם הולכות בפאות כאלה שהם "פריצות שאין כמוהו" וכו'- 
וממילא אי אפשר לשום אשה בעולם לתרץ את עצמה ולומר, שאם צדקניות גמורות הולכות עם פאות כאלו שמכשילות כשיער, אז זה סימן וראיה שמותר! - כי מרן שליט"א שולל זאת מכל וכל ואומר מפורשות שאף על פי כן "זה פרוץ מאד" - "ממש פריצות שאין כמוהו" וברור שאסור לקחת דוגמא מהם וכל אחת ואחת שרוצה להציל את נפשה ונשמתה בעולם הזה ובעולם הבא, צריכה לאלתר לעבור למטפחת צנועה כרצון השם, ולא תסכן את עצמה בהחטאת הרבים שהרמב"ם כותב (הלכות תשובה פרק ג' הלכה ו', י') שהמחטיא את הרבים אין לו חלק לעולם הבא - ובגרימת חילול השם הגדול והנורא הזה שהרמב"ם כותב שאין על זה שום כפרה (הלכות תשובה פרק א' סוף הלכה ד') עיין שם. 
לבירורים, להבהרות - וללימוד הסוגיא בעומק ובבהירות בשפה קלה ומובנת (מהמקורות: משנה, גמרא ראשונים ואחרונים) להתקשר לטל': 02-5825891 
לא - עוד בנושא פאה נכרית מהגר"ע יוסף שליט"א
עובדיה יוסף 
הראשון לציון, נשיא מועצת חכמי התורה 
בס"ד, תאריך אדר א' תשמ"ט 
קול קורא 
כבר נתפרסם חומר האיסור של חבישת "פאה נכרית" לאשה נשואה, ולצאת עמה לרשות הרבים, שרבים מן הפוסקים כתבו לאסור איסר בזה, על פי דברי הירושלמי (פרק ז' דכתובות) שהיוצאת בקפלטין שלה יש בה משום יוצאת וראשה פרוע, ופירש הערוך דהיינו פאה נכרית. וכן פסק בשו"ת באר שבע (סימן יח) ומפיו לפידים יהלוכו נגד המתיר בזה. גם הגאון בעל עצי ארזים כתב שהדברים ברורים לאסור, והמורים היתר חדשים מקרוב באו עתידים ליתן את הדין. וכ"פ הגאון יעב"ץ בספר מור וקציעה (סי' עה), וכתב, שאף הרמ"א סבירא ליה כן גבי איסור יציאה לרשות הרבים בפאה נכרית. וכן פסקו הגאון החתם סופר, והגאון רבי שלמה קלוגר. 
והנה הגאון ההפלאה יצא בחרם על הנשים הלובשות פאה נכרית ויוצאות בה לרשות הרבים, והסכימו עמו חברי בית דינו בעיר פרנקפורט. וכ"כ בנו הגאון רבי צבי הירש הורוויץ בספר לחמי תודה, וכ"כ הגאון תורת שבת (סימן שג). וכתב הגאון רבי חיים מצאנז בשו"ת דברי חיים (ה"א חיו"ד סימן ל) שמנקלי העם פחותי הערך שנהגו לצאת בפאה נכרית, פשתה המספחת להקל ראש על ידי האפיקורסים, וחלילה ולנהוג להקל בזה. וכ"פ הג"ר צבי הירש חיות בתשובה (סי' נג), שבכל תפוצות ישראל לא נשמע מעולם שיקילו בזה, זולת המתחדשים אשר פרצו גדרות ישראל. וגם הגאון מוילנא בשנות אליהו (פ"ו דשבת) אוסר בזה, וכ"פ בישועות יעקב (סימן עה). וכן העלה הר"י אסאד בשו"ת יהודה יעלה שיש בזה איסור משום "ובחוקותיהם לא תלכו", ושכן העלה ג"כ בתשובה מאהבה. וכן פסק הגאון ממונקאטש בעל מנחת אלעזר. והגאון מהר"א תאומים בשו"ת חסד לאברהם, כתב, שמנהג זה הוא פרצת גדרן של ישראל, והמכשלה הזאת תחת ידי חכמי הדור שאין מוכיחים אותן. וכ"פ הגאון הרי"ד במברגר בשו"ת יד הלוי. וכ"כ בספר שער הזקנים, ובס' נחלת אבות, ובשו"ת תשורת שי, ועוד. 
ומלבד כל הנ"ל ישנם אחרונים שאוסרים על כל פנים מטעם מראית העין, והם: הגאון בעל תפארת ישראל, שו"ת הרי בשמים, שו"ת מהרי"ל דיסקין, שו"ת עדות ביהוסף, ועוד. ומכל שכן שיש לאסור בזה לבנות הספרדים ועדות המזרח, שכל גאוני ספרד המפורסמים העידר שבמקומותינו לא נשמע מעולם מנהג כזה לצאת לרה"ר בפאה נכרית, ואם תמצא אחת שהיא פורצת גדר, האשה ההיא תשא את עונה, והרי היא בטלה במיעוטא. וכמ"ש הגאון מהר"א פלאג'י בסי' בירך את אברהם, וכ"פ הגר"י אבולעפיא בשו"ת פני יצחק, והג"ר יוסף בורלא, והגאון שדי חמד, ועוד. 
ואשר על כן יש לאסור בכל תוקף לאשה נשואה לצאת בפאה נכרית לרשות הרבים, ובפרט בדורות הללו שעושים את הפאות במומחיות רבה עד שלא ניכר כלל אם האשה הולכת בשערותיה הטבעיות בגילוי ראש, או בפאה נכרית וגם השחקניות הפרוצות מתקשטות והולכות בפאות נכריות, ובודאי שיש בזה פריצות להידמות לחצופות אלה שפרצו כל גדרי המוסר. ובדברים הללו יש להחמיר בכל תוקף, והדבר פלא שיש אנשים המחפשים חומרות על גבי חומרות בשאר הענינים, ובנושא חשוב כזה נהגו להקל נגד דעת כל הפוסקים. ומצוה לפרסם חומר האיסור, ושומע לנו ישכון בטח, וישא ברכה מאת ה'. 
בברכת התורה, 
עובדיה יוסף. 
לב - אשה הרוצה לילך בצניעות ובעלה מסרב, או להפך
רַבּוֹת נִתְקָלִים אָנוּ בִּבְעָיוֹת אֵלּוּ, שֶׁהָאִישׁ אֵינוֹ חָפֵץ שֶׁאִשְׁתּוֹ תֵּלֵךְ בִּלְבוּשׁ צָנוּעַ, אוֹ לְהֵפֶךְ - שֶׁהָאִישׁ חָפֵץ וְאִשְׁתּוֹ אֵינָהּ שׁוֹמַעַת לוֹ. 
נִשְׁאַל שְׁאֵלָה אֶת אוֹתָהּ אִשָּׁה שֶׁאֵינָהּ מַצְלִיחָה לְשַׁכְנֵעַ אֶת בַּעֲלָהּ שֶׁיַּסְכִּים לָהּ שֶׁתֵּלֵךְ בְּכִסּוּי רֹאשׁ וּבִלְבוּשׁ צָנוּעַ: 
כַּאֲשֶׁר בִּרְצוֹנָהּ לְשַׁכְנֵעַ אֶת בַּעֲלָהּ לְאֵיזֶה רָהִיט אוֹ מוּצָר אוֹ לְבוּשׁ, שֶׁהִיא מְאֹד מְאֹד מִתְאַוָּה לוֹ, וּמַמָּשׁ חָשְׁקָה לְאוֹתוֹ דָּבָר שֶׁחָפְצָה בּוֹ - כַּמָּה שִׁכְנוּעִים וּפִתּוּיִים עוֹשָׂה הִיא כְּדֵי שֶׁבַּעֲלָהּ יַסְכִּים? 
וְאִם בְּכָל זֹאת בַּעֲלָהּ לֹא מַסְכִּים, הֲלֹא פָּשׁוּט, כִּי אִם יִרְאֶה בַּעֲלָהּ שֶׁהַדָּבָר מַמָּשׁ נוֹגֵעַ לִבְרִיאוּתָהּ וּלְנַפְשָׁהּ וּמְקַלְקֵל אֶת מַצַּב רוּחָהּ, הֲלֹא וַדַּאי שֶׁיִּשְׁתַּכְנֵעַ, כִּי הֲלֹא נוֹגֵעַ הַדָּבָר לִבְרִיאוּת אִשְׁתּוֹ. וְאִם כֵּן, לָמָּה עִנְיָן גָּדוֹל וְנוֹרָא זֶה, אֲשֶׁר כָּל הַצְלָחַת הַבַּיִת בָּעוֹלָם הַזֶּה וּבָעוֹלָם הַבָּא תְּלוּיִים בּוֹ, וְגַם חַיֵּיהֶם וְחַיֵּי יַלְדֵיהֶם תְּלוּיִים בּוֹ - לָמָּה יְהֵא פָּחוֹת מִשְּׁאָר עִנְיָנִים הַגַּשְׁמִיִּים?! וְאִם כֵּן, וַדַּאי אִשָּׁה שֶׁתַּרְאֶה לְבַעֲלָהּ שֶׁדָּבָר זֶה נוֹגֵעַ לְלִבָּהּ מַמָּשׁ, וּמְקַלְקֵל אֶת מַצַּב רוּחָהּ, וְתִדְרֹשׁ זֹאת מֵעֹמֶק לִבָּהּ - וַדַּאי דְּבָרִים שֶׁבַּלֵּב יִכָּנְסוּ לַלֵּב, וּבִפְרָט מֻבְטַחַת שֶׁתִּרְאֶה סִיַּעְתָּא דִּשְׁמַיָּא, כִּי הַבָּא לִטָּהֵר מְסַיְּעִין לוֹ, וּתְפִלָּה עוֹשָׂה הַרְבֵּה, וּבִפְרָט כְּשֶׁהַתְּפִלָּה לְצֹרֶךְ כָּזֶה, וַדַּאי שֶׁתִּתְקַבֵּל לְלֹא מְקַטְרְגִים. 
נַעֲשֶׂה וְנִשְׁמַע ("המודיע הצעיר",חוברת קיץ, י"ג מנחם אב) 

Chapter 3

פרק ג - רציתי להבין...!!!
למה, בעצם
א. לָמָּה, בְּעֶצֶם, לְהִתְנַכֵּר לְאִישׁ שֶׁאֲנִי מַכִּירָה אוֹתוֹ? הֲלֹא הִנּוֹ חָבֵר בָּעֲבוֹדָה שֶׁלִּי, יוֹם־יוֹם מִתְרָאִים יַחַד, אֵיךְ אֶפְשָׁר לְהִתְנַהֵג כְּלַפָּיו כְּאִישׁ זָר, לֹא לְחַיֵּךְ, לֹא לִצְחֹק קְצָת? וְהַאֵין זֶה יָכוֹל לִגְרֹם לְגִחוּךְ, וְאוּלַי עַד כְּדֵי מִאוּס, וְאוּלַי גַּם עַד כְּדֵי פִּטּוּרַי מֵהָעֲבוֹדָה? 
ב. הַשָּׁכֵן שֶׁלִּי, שֶׁאָנוּ גָּרִים בְּאוֹתוֹ בִּנְיָן אוֹ אֲפִלּוּ דֶּלֶת מוּל דֶּלֶת, אֵיךְ אֶפְשָׁר לְהָבִין שֶׁאֲנִי מְחֻיֶּבֶת לְהִתְנַכֵּר אֵלָיו וּלְהִסְתַּפֵּק בַּאֲמִירַת 'שָׁלוֹם' גְּרֵידָא, וַאֲפִלּוּ לֹא לִשְׁאֹל 'מַה שְּׁלוֹמְךָ', לְשׂוֹחֵחַ מְעַט, לְהִמָּנַע מִלְּאַפְשֵׁר לִי וְלוֹ לְהַרְגִּישׁ כִּשְׁכֵנִים טוֹבִים?! הֵיכָן הָאַהֲבָה וְהָרֵעוּת וְיַחֲסֵי הַנִּימוּס הַמִּינִימָלִיִּים?! 
ג. עַד שֶׁכְּבָר מִזְדַּמֶּנֶת חֲתֻנָּה מִשְׁפַּחְתִּית... וְכִי כָּל יוֹם זוֹכִים לְאֵרוּעַ שֶׁכָּזֶה? רוֹצִים כְּבָר לֵהָנוֹת בְּמִדָּה שֶׁיִּשָּׁאֵר רֹשֶׁם וְטַעַם טוֹב לִזְמַן מְמֻשָּׁךְ, וְהִנֵּה - גַּם בִּזְמַן שֶׁכָּזֶה אֲנִי מְחֻיֶּבֶת לְהִצְטַנֵּעַ בְּעֶזְרַת הַנָּשִׁים, לִזָּהֵר מִלְּחִיצַת יָדַיִם, רִקּוּדִים מְעֹרָבִים, וַאֲפִלּוּ לֹא בִּישִׁיבָה עַל שֻׁלְחָן אֶחָד עִם קְרוֹבַי וִידִידַי?! 
ד. לָמָּה לַחֲשֹׁשׁ לְתוֹצָאוֹת כָּל-כָּךְ שְׁחוֹרוֹת וּבִשְׁבִיל זֶה לְהִזָּהֵר לִלְבֹּשׁ לְבוּשִׁים צְנוּעִים מֻגְדָּרִים בְּיוֹתֵר? הַאִם בִּשְׁבִיל חֲשָׁשׁוֹת אֲנִי צְרִיכָה לְהִמָּנַע מִלְּהֵרָאוֹת נוֹרְמָלִית כְּכָל חַבְרוֹתַי בָּעֲבוֹדָה, בָּרְחוֹב, אוֹ בְּכָל שִׂמְחָה שֶׁהִיא? לָמָּה לְחַיֵּב אוֹתִי לְהִתְמוֹדֵד עִם אָפְנַת הָרְחוֹב וְלֹא לָלֶכֶת עִם מַה שֶּׁ'הוֹלֵךְ'?! 
ה. אֲנִי הוֹלֶכֶת לַמַּכֹּלֶת, לַיַּרְקָן, אוֹ לַחֲנוּת הַלְבָּשָׁה וְכַדּוֹמֶה, וְכִי לֹא נָעִים יוֹתֵר לָבֹא בְּפָנִים מוּאָרוֹת וּמְחַיְּכוֹת לְאוֹתוֹ מוֹכֵר?! וְאוּלַי זֶה גַּם יַעֲזֹר לִי לְהוֹרָדַת הַמְּחִיר? לָמָּה לָבֹא בְּפָנִים רְצִינִיּוֹת, בַּאֲמִירַת 'שָׁלוֹם' בְּשָׂפָה רָפָה כְּאִלּוּ קָרָה לִי מַשֶּׁהוּ?! 
ו. מַדּוּעַ לֹא לֵהָנוֹת מֵהַיֹּפִי שֶׁל הָעוֹלָם; טִיּוּלִים, הֲלִיכָה לַיָּם עִם בַּעְלִי וְכָל בְּנֵי הַמִּשְׁפָּחָה? מַדּוּעַ אֲנִי צְרִיכָה לְהִפָּרֵד מֵהֶם בְּטִיּוּלִים אוֹ בִּשְׂמָחוֹת, וְלִהְיוֹת אֲנִי לְבַדִּי וְהֵם לְבַדָּם?! וְכִי זוֹ צוּרָה שֶׁל חַיִּים?! וְכִי אִי אֶפְשָׁר לָבֹא לִידֵי דִּכָּאוֹן מִכָּךְ?! 
ז. מַדּוּעַ אֲנִי צְרִיכָה לְהֵרָאוֹת כִּנְחִיתִית בַּלְּבוּשׁ, בַּהַנְהָגָה וּבַדִּבּוּר, דָּבָר הַמַּשְׁפִּיעַ מְאֹד עַל מַצַּב הָרוּחַ? הֲלֹא בְּכָךְ אֲנִי צְרִיכָה לִחְיוֹת תָּמִיד בְּהַסְבָּרָה וּבְשִׁכְנוּעַ עַצְמִי, וּפְעָמִים שֶׁאַף נֶאֱלֶצֶת לְעִדּוּד מֵאֲחֵרִים כְּאִלּוּ אֲנִי אֵיזוֹ מִסְכֵּנָה הַזְּקוּקָה לְעִדּוּד. 
ח. הַאִם לֹא בִּגְלַל שֶׁאֶהְיֶה צְנוּעָה מִדַּי, יֵרֵד חִנִּי בְּעֵינֵי בַּעְלִי? הֲלֹא עָלוּל הוּא לְהָצִיץ בִּשְׂדוֹת זָרִים בְּשֶׁל כָּךְ?! 
ההגיון במחיבות ההפרדה
בִּתְקוּפַת הֲלִיכַת יִשְׂרָאֵל בְּמִדְבַּר סִינַי, נִתְקַנֵּא בְּאֹרַח חַיֵּיהֶם בִּלְעָם. "מַה טֹּבוּ אֹהָלֶיךָ יַעֲקֹב מִשְׁכְּנֹתֶיךָ יִשְׂרָאֵל" - הִתְפַּעֵל בִּלְעָם מֵהַיֹּפִי וְהַחֵן שֶׁל אֹרַח הַחַיִּים הַיְּהוּדִי, כֵּיצַד כָּל אֶחָד מִבְּנֵי הַזּוּג מְתַמְצֵת אֶת מְלֹא אַהֲבָתוֹ וּמְסִירוּתוֹ רַק לְבֶן זוּגוֹ מִבְּלִי לְהַדְלִיף אַהֲבָה לַזּוּלַת. 
הַנָּשִׁים הַנְּשׂוּאוֹת בְּוַדַּאי וּבְוַדַּאי חַיָּבוֹת לְהָבִין שֶׁכָּךְ צָרִיךְ לִהְיוֹת, מֵאַחַר שֶׁהֵן כְּבָר נְשׂוּאוֹת. וְאִם כֵּן, כָּל הַתְּשׂוּמֶת לֵב, הָאַהֲבָה, הַקֶּשֶׁר וְהָעֲרִיגָה חַיָּב לִהְיוֹת מְרֻכָּז וּמְתֻמְצָת רַק בַּבַּעַל. וּכְמוֹ כֵן, כַּמּוּבָן, שֶׁהַבַּעַל מֻכְרָח לְהָבִין שֶׁחַיָּב הוּא לְהִתְנַקּוֹת מִכָּל הַמַּרְאוֹת הַמַּרְהִיבוֹת הַחִיצוֹנִיּוֹת וּלְהִתְפַּנּוֹת רַק לְבַעֲלַת בְּרִיתוֹ -זוֹ אִשְׁתּוֹ, אֲשֶׁר אִתָּהּ הוּא מְתַכְנֵן לְהָקִים מִסְגֶּרֶת חַיֵּי מִשְׁפָּחָה. 
אוּלָם גַּם הָרַוָּקוֹת וְהָרַוָּקִים צָרִיךְ לִהְיוֹת לָהֶם בָּרוּר, שֶׁהֲרֵי יָבֹא יוֹם וְיִנָּשְׂאוּ וְיָקִימוּ בַּיִת מְשֻׁתָּף עִם אֶחָד וְלֹא יוֹתֵר, וְאִם כֵּן, הֲרֵי שֶׁזֶּה רַק יִפְגֹּם אֶת הַבַּיִת אִלּוּ יִקְשְׁרוּ קְשָׁרִים מְזֻיָּפִים וּזְמַנִּיִּים בִּלְבַד עִם אֲחֵרִים שֶׁלֹּא אִתָּם הֵם אֲמוּרִים לִחְיוֹת חַיִּים מְשֻׁתָּפִים לַהֲקָמַת דּוֹר חָדָשׁ. 
וְיוֹתֵר מִזֶּה - 
הַבָּחוּר וְהַבַּחוּרָה חַיָּבִים לִהְיוֹת רְצִינִיִּים בְּיוֹתֵר לִפְנֵי הֲקָמַת חַיֵּי מִשְׁפָּחָה. חַיָּבִים הֵם לְהָבִין בְּהַכָּרָה מְלֵאָה מָה עוֹמֵד לִפְנֵיהֶם, הַאִם זֶה צְחוֹק אוֹ מִשְׂחָק לְפַרְנֵס מִשְׁפָּחָה, לְגַדֵּל יְלָדִים, לְחַנֵּךְ יְלָדִים, לִהְיוֹת אַחֲרָאִי עֲלֵיהֶם עַד יוֹם חֻפָּתָם, וְהָלְאָה - נְכָדִים... נִינִים... חַיָּבִים לָבֹא לִקְרַאת מִבְצָע כָּזֶה בִּמְלֹא הָאַחֲרָיוּת, וְלֹא בְּקַלּוּת רֹאשׁ וּבְגִישָׁה זוֹלָה. 
הַתּוֹרָה צִוְּתָה אוֹתָנוּ לִפְרוֹת וְלִרְבּוֹת וּלְהַמְשִׁיךְ אֶת קִיּוּם הָאֻמָּה בְּגַאֲוָה וּבְעֹז. כְּשֶׁבָּחוּר אוֹ בַּחוּרָה הָיוּ שְׁמוּרִים עַד יוֹם חֻפָּתָם, לֹא הִתְחַנְּכוּ לְהָקֵל רֹאשָׁם בְּיַחַד אוֹ לְבַלּוֹת יַחְדָּו, הַבָּחוּר הֻזְהַר מִמְּחַנְּכָיו לִשְׁמֹר עַצְמוֹ מִבַּחוּרָה, וּכְמוֹ כֵן הַבַּחוּרָה חֻנְּכָה לִשְׁמֹר אֶת עַצְמָהּ מִבָּחוּר - אֲזַי, כְּשֶׁלָּרִאשׁוֹנָה מַפְגִּישִׁים אֶת הַבָּחוּר וְהַבַּחוּרָה לְשֵׁם הֲקָמַת בַּיִת, הֲיֵשׁ לְתָאֵר בְּאֵיזוֹ רְצִינוּת נִגָּשִׁים הֵמָּה לְרַעְיוֹן זֶה?! הֲלֹא הַבָּחוּר אוֹ הַבַּחוּרָה יוֹדְעִים כִּי אֵין סִבָּה לְקַשֵּׁר בֵּין זוּג סְתָם לְבִלּוּי וְלִצְחוֹק, אֶלָּא לַהֲקָמַת חַיֵּי מִשְׁפָּחָה. וְאָכֵן, כְּשֶׁמַּגִּיעַ הָרֶגַע בּוֹ נִפְגָּשִׁים לְשֵׁם כָּךְ, הֲרֵי שֶׁזֶּה נַעֲשֶׂה בַּהֲבָנָה וּבְהַכָּרָה גְּמוּרָה וּבְגִישָׁה מְכֻבֶּדֶת וּרְצִינִית. 
לְעֻמָּתָם - בָּחוּר וּבַחוּרָה שֶׁבִּלּוּ יַחַד אֶת שְׁנוֹת רַוָּקוּתָם, וּבְוַדַּאי שֶׁבִּזְמַן זֶה שֶׁל הָרַוָּקוּת לֹא הָיָה לָהֶם שׁוּם רְצִינוּת חַיִּים, שֶׁהֲרֵי לֹא הֻטַּל עֲלֵיהֶם שׁוּם מְחֻיָּבוּת, הִתְרַגְּלוּ לְהָבִין שֶׁבַּחוּרָה זֶה גַּם לְשֵׁם בִּלּוּי, וּבָרוּר שֶׁהַבִּלּוּי נָעִים מְאֹד וּמוֹשֵׁךְ מְאֹד, וּכְשֶׁמַּחְלִיטִים לִחְיוֹת חַיֵּי נִשּׂוּאִין, בְּשׁוּם אֹפֶן לֹא מוּכָנִים לָרְצִינוּת הַזּוֹ שֶׁל חַיִּים חֲדָשִׁים, לְהַפְסִיק וְלַחְתֹּךְ אֶת חַיֵּי הַבִּלּוּי וּלְהַעְדִּיף עֲלֵיהֶם חַיִּים רְצִינִיִּים שֶׁל הֲקָמַת מִשְׁפָּחָה עַל כָּל פְּרָטֶיהָ. 
וְנוֹצָר מִכָּךְ, שֶׁכָּל הַחֲתֻנָּה הִיא בְּסַךְ הַכֹּל טֶקֶס יָפֶה, לְלֹא הִתְנַתְּקוּת מֵחַיֵּי הַבִּלּוּי, לְלֹא מְחֻיָּבוּת, וְאִם יֵשׁ צֹרֶךְ - אֶפְשָׁר גַּם לְהִתְגָּרֵשׁ, אֵין בְּכָךְ כְּלוּם, כִּי מַה זֶּה שׁוֹנֶה מִבָּחוּר אוֹ בַּחוּרָה שֶׁהָיוּ בִּידִידוּת וְנִפְרְדוּ? הֲרֵי, לִכְאוֹרָה, לְאַחַר הַחֲתֻנָּה זֶהוּ אוֹתוֹ מַהֲלָךְ. 
וּמִי לֹא רוֹאֶה וְלֹא נוֹכֵחַ בַּאֲחוּזֵי הַגֵּרוּשִׁין אֵצֶל הַדָּתִיִּים, שֶׁהִנּוֹ אַפְסִי יַחֲסִית לַאֲחוּזֵי הַגֵּרוּשִׁין בָּעוֹלָם הַחִלּוֹנִי. 
וְהַתְּשׁוּבָה פְּשׁוּטָה. כְּשֶׁנִּגָּשִׁים לְחַיֵּי נִשּׂוּאִין בִּרְצִינוּת, אֲזַי גַּם מִתְגָּרְשִׁים בִּרְצִינוּת, לֹא חוֹתְכִים מִיָּד דָּבָר גּוֹרָלִי וְיָקָר. וּכְשֶׁנִּגָּשִׁים לְחַיֵּי הַנִּשּׂוּאִין בְּגִישָׁה זוֹלָה וְיַלְדוּתִית, כְּמוֹ כֵן מִתְגָּרְשִׁים וְנִפְרָדִים כִּשְׁנֵי יְלָדִים שֶׁהֶחְלִיטוּ עַל 'בְּרֹגֶז'. 
חַיָּבִים לְהַכְנִיס בַּמּוּדָעוּת שֶׁל כָּל יֶלֶד וְיֶלֶד מִקַּטְנוּתָם, כְּשֶׁהֵם בְּגִילָם הָרַךְ, שֶׁתַּפְקִיד רְצִינִי יֵשׁ לַיְּהוּדִי בְּחַיָּיו, שֶׁהַחַיִּים הֵם רְצִינִיִּים וְלֹא מִשְׂחַק יְלָדִים. 
וְהַאֵיךְ אֶפְשָׁר לְהַכְנִיס מוּדָעוּת זוֹ לַיֶּלֶד כְּבָר בַּגִּיל הָרַךְ? 
הַתְּשׁוּבָה פְּשׁוּטָה - 
הַפְרָדָה בֵּין בָּנִים לְבָנוֹת! 
הַפְרָדָה בֵּין בָּנִים לְבָנוֹת כְּבָר מֵהַגִּיל הָרַךְ זֶהוּ חִנּוּךְ, לֹא חִנּוּךְ בְּהֶסְבֵּר מִלּוּלִי, אֶלָּא בְּהַכְנָסַת מוּדָעוּת, שֶׁזֶּה יוֹתֵר מֵהֶסְבֵּר מִלּוּלִי עַל עֵרֶךְ וּרְצִינוּת הַחַיִּים. 
בֵּן אוֹ בַּת הַמִּתְחַנְּכִים לְהַפְרָדָה כְּבָר מִקַּטְנוּתָם, מְבִינִים כִּי לְכָל אֶחָד יֵשׁ תַּפְקִיד בַּחַיִּים - לְבַת תַּפְקִיד מִשֶּׁלָּהּ וּלְבֵן תַּפְקִיד מִשֶּׁלּוֹ, וְלָכֵן לֹא מִתְחַנְּכִים יַחַד. כָּל אֶחָד - בָּחוּר אוֹ בַּחוּרָה - עוֹבֵר הִשְׁתַּלְּמוּת בִּפְנֵי עַצְמוֹ בְּמֶשֶׁךְ 18 אוֹ 20 שְׁנוֹת רַוָּקוּתוֹ, עַד שֶׁמִּתְבַּגֵּר לְהָבִין מַהִי מַשְׁמָעוּת הַחַיִּים בִּרְצִינוּת, וְאָז - "וְהָיוּ לְבָשָׂר אֶחָד". 
צָרִיךְ זְמַן וְלִמּוּד שָׁנִים רַבּוֹת לְהָבִין שֶׁהַחַיִּים רְצִינִיִּים. צָרִיךְ הַרְבֵּה הֲכָנָה לִקְרַאת חַיִּים רְצִינִיִּים. הַפְרָדָה זוֹ נוֹתֶנֶת לְהָבִין, שֶׁאֲפִלּוּ לְדַבֵּר עִם אִשָּׁה זֶה רַק לְצֹרֶךְ מַטָּרָה מְסֻיֶּמֶת וְלֹא סְתָם לְמִשְׂחָק, וְכָל שֶׁכֵּן יוֹתֵר מֵאֲשֶׁר לְדַבֵּר... 
וּלְעֻמַּת זֹאת - כְּשֶׁמְּחַנְּכִים בָּנִים וּבָנוֹת יַחַד בִּמְעֹרָבוּת כְּבָר בַּגִּיל הָרַךְ, מִתְלַמְּדִים הֵמָּה שֶׁאִישׁ וְאִשָּׁה נוֹעֲדוּ לְהַשְׁלִים אֶחָד לַשֵּׁנִי אֶת הֶחָסֵר בְּחַיֵּי הַבִּלּוּי וְהַתַּעֲנוּגוֹת, וּלְעוֹלָם לֹא יוּכְלוּ לְהִתְנַתֵּק מִמֶּסֶר זֶה. 
וְהַסִּבָּה לְכָךְ - 
וְכִי מַה נֹּאמַר לָהֶם בְּגִיל 18 אוֹ 20 - דַּי! תַּפְסִיקוּ מֵחַיֵּי יַלְדוּת וּבִלּוּי, הַחַיִּים הֵם רְצִינִיִּים, מֵעַתָּה תָּכִינוּ אֶת עַצְמְכֶם לְחַיֵּי מִסְגֶּרֶת מִשְׁפָּחָה עַל כָּל מְחֻיְּבוּתֶיהָ?! 
מַה פִּתְאֹם שֶׁיַּסְכִּימוּ בְּלִבָּם עַל כָּךְ, וְכֵיצַד יוּכְלוּ לְהַסְכִּים עַל כָּךְ? נָכוֹן, בַּחִיצוֹנִיּוּת יַעַרְכוּ חֲתֻנָּה, יִקְחוּ מַשְׁכַּנְתָּא, יִקְנוּ רָהִיטִים וְיַעַבְרוּ לְדִירָה מִשֶּׁלָּהֶם, אָמְנָם אֵין בְּמַעֲשִׂים חִיצוֹנִיִּים אֵלּוּ כְּלוּם מִלְּהַעֲבִיר לָהֶם מֶסֶר חָדָשׁ. הֵם יַמְשִׁיכוּ הָלְאָה בַּמּוּדָעוּת הַיְשָׁנָה שֶׁבְּרֹאשָׁם, וְיִרְצוּ לִחְיוֹת חַיִּים עִם מַטָּרוֹת כְּפוּלוֹת - לְהַמְשִׁיךְ מִצַּד אֶחָד עִם מַטְּרַת הַחַיִּים הַמְשֻׁתֶּפֶת שֶׁל הָרַוָּקוּת, שֶׁמַּטְּרָתָהּ בִּלּוּי וְטִיּוּלִים, וּמִצַּד שֵׁנִי עִם הַמַּטָּרָה הַחֲדָשָׁה שֶׁל הֲקָמַת חַיֵּי מִשְׁפָּחָה. אֲבָל, לְדַאֲבוֹנֵנוּ, צְרִיכִים אָנוּ לְבַשֵּׂר לָהֶם, שֶׁבְּכָךְ יַפְסִידוּ אֶת שְׁתֵּי הַמַּטָּרוֹת, וְרַק הָאַכְזָבָה וְהַהַטְרָדָה תְּהֵא מְנָת חֶלְקָם. וְאַל יַחְשְׁבוּ, שֶׁלְּכָל הַיּוֹתֵר הַמַּטָּרָה הַשְּׁנִיָּה שֶׁל הֲקָמַת חַיֵּי מִשְׁפָּחָה תֻּפְסַד מֵהֶם, אֶלָּא גַּם הַמַּטָּרָה הָרִאשׁוֹנָה שֶׁל חַיֵּי בִּלּוּי וְעֹנֶג תְּסֻלַּק מֵהֶם, וְאֶת מְקוֹמָהּ תִּרְכֹּשׁ הַשִּׂנְאָה וְהַפֵּרוּד. 
הֶגְיוֹן הַצְּנִיעוּת 
חָתָן וְכַלָּה מִתְבָּרְכִים בִּשְׁעַת חֻפָּתָן: "שַׂמֵּחַ תְּשַׂמַּח רֵעִים אֲהוּבִים כְּשַׂמֵּחֲךָ יְצִירְךָ בְּגַן עֵדֶן מִקֶּדֶם". 
מְאַחֲלִים אָנוּ לָהֶם בִּבְרָכָה זוֹ, שֶׁיִּזְכּוּ לִהְיוֹת שְׂמֵחִים בְּחֶלְקָם אֶחָד בַּשֵּׁנִי כְּשֵׁם שֶׁהָיָה אָדָם הָרִאשׁוֹן וְחַוָּה שְׂמֵחִים אֶחָד בְּבֶן־ זוּגוֹ. 
אָדָם וְחַוָּה הָיוּ יְחִידִים בָּעוֹלָם, וְאִם כֵּן, בְּוַדַּאי שֶׁהַשִּׂמְחָה שֶׁל אֶחָד בַּשֵּׁנִי הָיְתָה בִּשְׁלֵמוּת לְלֹא פְּזִילָה מִשּׁוּם צַד, כִּי לֹא הָיָה עַל מִי לִפְזֹל. 
אִשָּׁה נְשׂוּאָה צְרִיכָה הִיא פָּשׁוּט לְהָבִין, שֶׁבְּכָךְ שֶׁנְּשׂוּאָה הִיא לְאִישׁ, צְרִיכָה הִיא לְהִתְעַנְיֵן בְּבַעְלָהּ בִּלְבַד וּלְעַנְיֵן אֶת בַּעְלָהּ בָּהּ בִּלְבַד. חַיֶּבֶת הִיא שֶׁלֹּא לִפְזֹל הַחוּצָה, וְלֹא לִגְרֹם לְבַעְלָהּ שֶׁיִּפְזֹל הַחוּצָה. 
וְעַד כַּמָּה שֶׁיִּשְׁמְרוּ הַזּוּג עַל פְּרָטִיּוּת בֵּינֵיהֶם, כֵּן תִּרְבֶּה הָאַהֲבָה וְהָאַחֲוָה בֵּינֵיהֶם, כִּי בְּכָךְ מִתְקָרְבִים הֵם יוֹתֵר לְמַצָּבוֹ שֶׁל אָדָם וְחַוָּה, שֶׁאָמְנָם אַף זוּג לֹא יוּכַל לְהַגִּיעַ לְשִׂמְחַת אָדָם וְחַוָּה זֶה בְּזוֹ, אוּלָם בְּיָדֵינוּ לְהִתְקָרֵב לְמַצָּבָם כְּכָל הָאֶפְשָׁר. 
הַאִשָּׁה הַהֲגוּנָה וְהַנְּבוֹנָה, הַמְעֻנְיֶנֶת בְּחַיִּים שֶׁל אַהֲבָה וְרֵעוּת, חַיֶּבֶת לְהַצְנִיעַ אֶת עַצְמָהּ מֵעֵינֵי זָרִים לְבַל יִלְטְשׁוּ עֵינֵיהֶם עָלֶיהָ. כִּי אִם יְנַסּוּ לְהִתְקָרֵב אֵלֶיהָ זָרִים וְיִמְשְׁכוּ אֶת תְּשׂוּמַת לִבָּהּ בְּמִדָּה מְסֻיֶּמֶת - וַאֲפִלּוּ מוּעֶטֶת - אֲלֵיהֶם, הֲרֵי שֶׁבְּכָךְ יִמְנְעוּ מִמֶּנָּה אֶת הָאֹשֶׁר הָאֲמִתִּי לִהְיוֹת מְאֻשֶּׁרֶת בְּבַעְלָהּ, בַּעַל בְּרִיתָהּ. יִתָּכֵן וְתֻקְסַם מֵהִתְפַּעֲלוּתָם שֶׁל הַזָּרִים מִמֶּנָּה וּבִרְגָעִים אֵלֶּה תַּרְגִּישׁ אֶת עַצְמָהּ מְאֻשֶּׁרֶת בְּיוֹתֵר, אוּלָם בְּשׁוּבָהּ לְבֵיתָהּ, תִּתְאַכְזֵב מֵהַחַיִּים הַסְּטַנְדָּרְטִים, לְלֹא חִדּוּשׁ וְהִתְפַּעֲלוּת מִיָּפְיָהּ, שֶׁאָכֵן לֹא מְצַפָּה הִיא מִבַּעְלָהּ לְהִתְפַּעֲלוּת מִמֶּנָּה בְּכָל יוֹם מֵחָדָשׁ וְלַהֲנָאָה מֵאֵיזֶשֶׁהוּ חִדּוּשׁ הַיּוֹם מִתְּמוֹל שִׁלְשׁוֹם. 
וְהַחַיִּים מַתְחִילִים לִהְיוֹת יְבֵשִׁים, מְשַׁעַמְמִים, וְנוֹצָרִים הַשְׁלָכוֹת שְׁלִילִיּוֹת בֵּין הַזּוּג. בֵּין אִם יָבִינוּ הַזּוּג לְקַשֵּׁר אוֹתָם יְשִׁירוֹת לְשֹׁרֶשׁ הַבְּעָיָה בֵּין אִם לֹא יָבִינוּ - זֹאת הִיא שֹׁרֶשׁ הַבְּעָיָה! 
וְהָרְאָיָה - 
זוּג מְאֻשָּׁר, בְּרֵאשִׁית תְּקוּפָתָם מְוַתְּרִים עַל הַרְבֵּה דְּבָרִים חָמְרִיִּים אֲחֵרִים בְּהִסְתַּפְּקוּתָם בָּאֹשֶׁר וְהַשִּׂמְחָה שֶׁיֵּשׁ לָהֶם מִבֶּן זוּגָם, וּמְבַטְּלִים הַרְבֵּה רְצוֹנוֹת מִפְּנֵי רְצוֹן הָאַהֲבָה וְהָעֹנֶג שֶׁיֵּשׁ לָהֶם הָאֶחָד מֵהַשֵּׁנִי, וְהַכֹּל קָטָן לְעֻמַּת הַגָּדוֹל, בִּבְחִינַת "עַל כָּל פְּשָׁעִים תְּכַסֶּה אַהֲבָה". 
לְאַחַר מִכֵּן, כְּשֶׁנִּפְשַׁר חֹם הָאַהֲבָה בֵּינֵיהֶם, כְּבָר צָצִים יוֹתֵר נוֹשְׂאִים אֲחֵרִים שֶׁעַד אָז לֹא הָיוּ עוֹלִים עַל שֻׁלְחַן הַדִּיּוּן בֵּינֵיהֶם כְּלָל. וּמֵעַתָּה, מַה יְּמַלֵּא אֶת הֶחָלָל שֶׁנּוֹצַר מֵהַפְשָׁרַת חֹם הָאַהֲבָה? כַּמּוּבָן, שֶׁדָּבָר זֶה נִמְצָא יַחֲסִית בְּכָל זוּג, וְלוּ גַּם אֵצֶל הַצְּנוּעִים בְּיוֹתֵר, שֶׁמַּפְשִׁירָה הַהִתְפַּעֲלוּת הָרִאשׁוֹנִית שֶׁל חַיֵּי הַנִּשּׂוּאִין. אֲבָל, כְּכָל שֶׁהָאִשָּׁה צְנוּעָה בְּיוֹתֵר וְרֹאשָׁהּ מְצֻמְצָם בְּבֶן־ זוּגָהּ בִּלְבַד - הַפַּעַר שֶׁל הַפְשָׁרַת הַחֹם הָרִאשׁוֹנִי קָטָן וּמְצֻמְצָם הוּא, כֵּיוָן שֶׁעֲדַיִן אֵין לָהּ בְּרֹאשָׁהּ וְלֹא כְלוּם מִלְּבַד בֶּן זוּגָהּ. אוּלָם כְּשֶׁהָאִשָּׁה חַסְרַת הַצְּנִיעוּת לוֹטֶשֶׁת עֵינֶיהָ עַל אֲחֵרִים וְעֵין אֲחֵרִים עָלֶיהָ, הֲרֵי שֶׁהַפַּעַר רָחָב מְאֹד בֵּין הַרְגָּשַׁת רֵאשִׁית חַיֵּי הַנִּשּׂוּאִין לִלְאַחַר מִכֵּן, וְהַהַשְׁלָכוֹת שֶׁתִּוָּצַרְנָה מִכָּךְ, תִּהְיֶינָה רַבּוֹת וַחֲמוּרוֹת מְאֹד; כָּל דָּבָר קָטָן כְּבָר יְעוֹרֵר רִיב וּמָדוֹן, כָּל דָּבָר קָטָן יִהְיֶה כְּגָדוֹל. וְהַסִּבָּה - חֲסֵרָה אַהֲבָה, חֲסֵרָה רְצִינוּת, וְלָכֵן מוֹצְאִים תַּחְלִיפִים שׁוֹנִים לְמִלּוּי הֶחָלָל. 
כַּמָּה חַיֵּי עֹנֶג יֶשְׁנָם, כַּאֲשֶׁר הָאִשָּׁה חוֹזֶרֶת הַבַּיְתָה מִיּוֹם עֲבוֹדָה בְּגַעְגּוּעִים לִרְאוֹת אֶת בַּעְלָהּ שֶׁלֹּא רְאָתָהוּ כָּל הַיּוֹם, וְכֵן כַּמָּה גַּעְגּוּעִים יֵשׁ לַבַּעַל הַנֶּאֱמָן לָבֹא בָּעֶרֶב וְלִרְאוֹת אֶת אִשְׁתּוֹ שֶׁלֹּא רָאָה אוֹתָהּ כָּל הַיּוֹם, אוּלָם כָּל זֶה בִּתְנַאי שֶׁהָרֹאשׁ נָקִי מִגּוּפִים זָרִים. אַךְ אִם הָאִישׁ אוֹ הָאִשָּׁה מֹחָם נָתוּן לְעַם אַחֵר, עַל יְדֵי מַרְאוֹת אֲסוּרִים שֶׁרָאוּ בַּטֶּלֶוִיזְיָה, אוֹ סְתָם בָּעֲבוֹדָה הִתְיַדְּדוּ מִין בְּשֶׁאֵינוֹ מִינוֹ וִידִידוּת יְתֵרָה נִקְשְׁרָה בֵּינֵיהֶם - הֲלֹא בִּיאַת הַזּוּג לְבֵיתָם שֶׁלָּהֶם זֶהוּ לָהֶם לְנֵטֶל וּכְדֵי לָצֵאת יְדֵי חוֹבָה, כִּי אֵין שְׂבִיעוּת רָצוֹן אֶחָד מֵהַשֵּׁנִי, וְכָל אֶחָד הָיָה מַעְדִּיף הַ'מַּשֶּׁהוּ הָאַחֵר', וּבְלֵית בְּרֵרָה חוֹזְרִים בָּעֶרֶב לִפָּגֵשׁ, וְכָל אֶחָד אָמְנָם יוֹדֵעַ מַה שֶּׁבְּלֵב הַשֵּׁנִי וּמַרְגִּישׁ אֶת חֹסֶר הָאַהֲבָה כְּלַפָּיו, אַךְ זֶה מַה שֶּׁיֵּשׁ לוֹ בְּבֵיתוֹ. 
הִגָּיוֹן זֶה נִתָּן לְהַעֲבִירוֹ גַּם לְבַחוּרָה רַוָּקָה, בִּהְיוֹתָהּ מַרְגִּילָה אֶת עַצְמָהּ לְנַקֵּר עֵינֵי אֲחֵרִים עָלֶיהָ וְלִלְטֹשׁ עֵינֶיהָ עַל אֲחֵרִים, פַּעַם עַל זֶה וּפַעַם עַל אַחֵר - כֵּיצַד תְּהֵא נֶאֱמֶנֶת לִכְרוֹת בְּרִית לְבַעְלָהּ בִּזְמַן נִשּׂוּאֶיהָ, וְלִשָּׁבַע לוֹ, שֶׁמֵּעַתָּה הוּא יְהֵא הַיָּחִיד שֶׁמֻּנָּח בְּרֹאשָׁהּ, אַחַר שֶׁהִתְרַגְּלָה לְהַחְלִיף בְּמַבָּטֶיהָ גֶּבֶר אַחֵר בְּכָל תְּקוּפָה? וְכִי יֵשׁ לְצַפּוֹת מֵאִשָּׁה כָּזוֹ, שֶׁטָּעֲמָה טַעֲמָם שֶׁל גְּבָרִים רַבִּים, לִהְיוֹת שׁוֹמֶרֶת אֱמוּנִים לְבַעְלָהּ לְאַחַר נִשּׂוּאֶיהָ, לִהְיוֹת מִסְתַּפֶּקֶת בּוֹ כְּאָדָם וְחַוָּה?! הֲלֹא תָּמִיד תְּקַנֵּן בְּלִבָּהּ מַחֲשָׁבָה 'אוּלַי אַחֵר הָיָה מַתְאִים לִי יוֹתֵר', 'אוּלַי עִם אַחֵר הָיִיתִי חוֹוָה חַיִּים נֶהְדָּרִים וְיָפִים יוֹתֵר', וְאֵין לַדָּבָר סוֹף. וּבִפְרָט כְּשֶׁחַיֶּיהָ עִם בַּעְלָהּ לֹא הֲכִי סוּגִים בַּשּׁוֹשַׁנִּים, אֲזַי בְּוַדַּאי שֶׁהַהַשְׁלָכוֹת יִהְיוּ חֲמוּרוֹת הַרְבֵּה יוֹתֵר מֵהַבְּעָיוֹת כְּשֶׁלְּעַצְמָן, כִּי תְּנֻפַּחְנָה אוֹתָן בְּעָיוֹת מֵחֹסֶר הַסִּפּוּק שֶׁיֵּשׁ לָהּ בִּכְלָל מִבֶּן זוּגָהּ. וְכֵיוָן שֶׁאִי אֶפְשָׁר לָהּ לְשָׁרֵשׁ אַחַר בְּעָיָה זוֹ - שֶׁאֵינָהּ מְרֻצָּה מִבַּעְלָהּ, תִּתְבַּטֵּא אַכְזָבָתָהּ בַּבְּעָיוֹת הַשּׁוֹנוֹת שֶׁצָּצוֹת בַּבַּיִת, וְתִהְיֶינָה נְפוּחוֹת וּכְבֵדוֹת הַרְבֵּה יוֹתֵר מִמִּשְׁקָלָן הָאֲמִתִּי. 
וְגַם אִם תָּבֹא בַּחוּרָה וְתֹאמַר: אִם כָּל הַדְּרִישָׁה שֶׁל הַהַפְרָדָה וְהַצְּנִיעוּת הִיא לְצֹרֶךְ חַיֵּי מִשְׁפָּחָה רְצִינִיִּים - אֶשָּׁאֵר בַּחוּרָה רַוָּקָה כָּל יָמַי, אוֹ עַד שֶׁאֶתְבַּגֵּר הַרְבֵּה, וּבֵינְתַיִם אֵהָנֶה מֵהָעוֹלָם הַנֶּחְמָד - עַל כֵּן יֵשׁ לָנוּ לְהָשִׁיב לָהּ: 
מַצָּבָהּ שֶׁל בַּחוּרָה זוֹ יְהֵא חָמוּר מִן הָרִאשׁוֹנָה; כָּל יָמֶיהָ יִהְיוּ חַיִּים שֶׁל קִנְאָה וְתַאֲוָה לְלֹא מַעֲצוֹרִים. לִנְשׂוּאָה, לְפָחוֹת, יֵשׁ מַעֲצוֹרִים לִרְצוֹנָהּ אוֹ שֶׁלֹּא לִרְצוֹנָהּ, אֲבָל סוֹף־סוֹף נֶעֱצֶרֶת הִיא בְּהַרְבֵּה מִשְּׁאִיפוֹת לִבָּהּ, וּבְכָךְ חוֹשֶׂכֶת לְעַצְמָהּ קִנְאָה, טִרְדָּה, וּרְדִיפָה אַחַר דְּבָרִים שֶׁאֵינָם בְּהֶשֵּׁג יָד. 
אוּלָם הָרַוָּקָה, נִדְמֶה לָהּ שֶׁהַכֹּל בְּהֶשֵּׂג יָדָהּ. הַיּוֹם מִתְחַשֵּׁק לָהּ לְבַלּוֹת עִם זֶה - מָחָר עִם הַהוּא, וּמַרְגִּישָׁה אֶת עַצְמָהּ חָפְשִׁיָּה לְעַצְמָהּ. וְאַף שֶׁחוֹטֶפֶת הִיא מִדֵּי פַּעַם אַכְזָבָה וָבוּז, תּוֹלָה זֹאת בְּטָעוּת חִשּׁוּבָהּ, וּמְקַוָּה שֶׁלֹּא תִשָּׁנֶה אַכְזָבָה שֶׁכָּזֹאת פַּעַם נוֹסֶפֶת, כֵּיוָן שֶׁהַכֹּל נִרְאֶה לָהּ בְּהֶשֵּׂג יָדָהּ - רַק שֶׁצָּרִיךְ לִזָּהֵר מִזֶּה אוֹ מִזֶּה, וְשׁוּם לֶקַח בַּחַיִּים לֹא יַעֲזֹר לָהּ, כִּי עַל הַכֹּל תִּמְצָא תֵּרוּץ, וּבְצִפִּיָּתָהּ לְטוֹב יוֹתֵר - תַּמְשִׁיךְ בְּדַרְכָּהּ, אַחַר שֶׁאֵין לָהּ שׁוּם מַעֲצוֹרִים. יָדָהּ בַּכֹּל וְיַד כֹּל בָּהּ, וּלְעוֹלָם לֹא תְהֵא לָהּ מְנוּחָה לְעַצְמָהּ מִתַּאֲווֹתֶיהַ וַחֲשָׁקֶיהָ שֶׁיָּצוּצוּ לָהּ חֲדָשִׁים לַבְּקָרִים. 
וְזֹאת - מִלְּבַד הַהֶפְסֵד וְכִלְיוֹן חַיֶּיהָ שֶׁהֵמָּה לְלֹא מַטָּרָה. שֶׁאִם אָמְנָם בַּהֲנָאַת רֶגַע אֵינָהּ מַרְגִּישָׁה בְּכָךְ, אוּלָם כְּשֶׁתִּתְבַּגֵּר, וְהַשִּׁעֲמוּם יִתְפֹּס מָקוֹם רָחָב אֶצְלָהּ וְלֹא יְהֵא לָהּ מִשְׁעָן וּמַשְׁעֵנָה - בֵּן אוֹ בַּת - לִתְמֹךְ בָּהּ וּלְהֵטִיב אֶת שֵׂיבָתָהּ, הֲרֵי שֶׁאָז יְהֵא טוֹב מוֹתָהּ מֵחַיֶּיהָ. 
אֵיזֶהוּ חָכָם - הָרוֹאֶה אֶת הַנּוֹלָד 
עַד עַכְשָׁו דִּבַּרְנוּ עַל כָּךְ, שֶׁהַמַּקְסִימוּם שֶׁל קִלְקוּל הַתַּעֲרֹבֶת וּבִגְדֵי הָאָפְנָה וְהַפְּרִיצוּת שֶׁיְּכוֹלִים לִיצֹר לְכָל הַיּוֹתֵר - חֹסֶר שַׁלְוָה, שָׁלוֹם וְאַחֲוָה. 
לְמוֹתָר לְהַזְכִּיר לְמַה גָּרְמוּ אוֹתָן תּוֹפָעוֹת נוֹרָאוֹת שֶׁל תַּעֲרֹבֶת וּבִגְדֵי אָפְנָה. תּוֹצְאוֹת הַבְּגִידוֹת וְהַהַפָּלוֹת וְהַגֵּרוּשִׁין, מֵהֵיכָן הֵם אִם לֹא מִתַּעֲרֹבֶת אֲנָשִׁים וְנָשִׁים אוֹ בִּגְדֵי גֵּרוּי הַמְנַקְּרִים עֵינַיִם?! 
וְעַל כֵּן, נִרְאֶה יוֹתֵר מַתְאִים לוֹמַר אֵיזֶהוּ טִפֵּשׁ שֶׁאֵינוֹ רוֹאֶה הַנּוֹלָד מִלּוֹמַר אֵיזֶהוּ חָכָם הָרוֹאֶה אֶת הַנּוֹלָד, לְפִי שֶׁלְּזֶה אֵין צֹרֶךְ בְּחָכְמָה גְּדוֹלָה לִרְאוֹת אֶת הַנּוֹלָד, הַשֵּׁכֶל וְהַמְּצִיאוּת מְחַיְּבִים כָּל טִפֵּשׁ לַחֲשֹׁשׁ וְלִרְאוֹת אֶת הַנּוֹלָד. 
לָמָּה לִרְאוֹת שָׁחֹר כָּל־כָּךְ?! 
וְאוּלַי בְּכָל זֹאת תִּתְעַקֵּשׁ אֵיזוֹ שֶׁהִיא אִשָּׁה לוֹמַר: לָמָּה לִרְאוֹת שָׁחֹר כָּל־כָּךְ? וְכִי חִלּוֹנִים לֹא מְקִימִים בַּיִת עִם בָּנִים וּבָנוֹת, לֹא מְקִימִים דּוֹרוֹת? נָכוֹן שֶׁהַרְבֵּה יוֹתֵר מְצוּיִים הַ'פַשְׁלוֹת' אֵצֶל הַחִלּוֹנִיִּים מֵאֲשֶׁר אֵצֶל הַדָּתִיִּים, אֲבָל אֶצְלִי זֶה לֹא חַיָּב לִקְרוֹת! 
וּבְכֵן, אֲנִי רוֹצֶה לְהָשִׁיב לְאוֹתָהּ שׁוֹאֶלֶת: 
אֵיזוֹ אִשָּׁה נוֹרְמָלִית מַסְכִּימָה לְכָךְ, שֶׁבִּתָּהּ, הַיְקָרָה לָהּ מְאֹד, תִּתְפַּרְפֵּר וְתִתְרוֹעַע עִם בַּחוּרִים לְמִינֵיהֶם, סָפֵק מִתְנַהֲגִים כִּבְנֵי אָדָם סָפֵק לֹא, תְּבַלֶּה אִתָּם, תְּטַיֵּל אִתָּם?! וְכָאן נִשְׁאַל אֶת אוֹתָהּ אִמָּא: לָמָּה לָךְ לִרְאוֹת שְׁחוֹרוֹת? לָמָּה לָךְ לַחֲשֹׁשׁ לְכָל מִינֵי חֲשָׁשׁוֹת? הֲלֹא לְכָל הַיּוֹתֵר בִּתֵּךְ מְבַלָּה קְצָת, מְטַיֶּלֶת קְצָת. 
וּוַדַּאי תַּעֲנֶה אוֹתָהּ אֵם, כִּי יֶשְׁנָן הַרְבֵּה מְאֹד שְׁמוּעוֹת עַל תּוֹצָאוֹת חֲמוּרוֹת הַנּוֹבְעוֹת מֵהֶפְקֵרוּת שֶׁכָּזוֹ, וַאֲנִי לֹא רוֹצָה שֶׁיִּקְרֶה כָּךְ לְבִתִּי. 
וּבְכֵן, שׁוּב נִשְׁאַל אֶת אוֹתָהּ אֵם: לָמָּה לְגַבֵּי בִּתֵּךְ חוֹשֶׁשֶׁת אַתְּ לַחֲשָׁשׁוֹת אַף רְחוֹקִים, וּבִשְׁבִיל כָּךְ מִתְאַכְזֶרֶת אַתְּ עָלֶיהָ וְלֹא מַרְשָׁה לָהּ לְהִתְפַּרְפֵּר קְצָת, וְעַל כָּל יְצִיאָה שֶׁהִיא יוֹצֵאת מֵהַבַּיִת אַתְּ דּוֹאֶגֶת אִם בִּתֵּךְ תַּחֲזֹר אוֹתָהּ בַּת כְּמוֹ שֶׁהָיְתָה אוֹ שֶׁתְּקַבְּלִי בַּת אַחֶרֶת, מוּזָרָה לַחֲלוּטִין, וְאִלּוּ לְגַבַּיִךְ מַרְשָׁה אַתְּ לְעַצְמֵךְ לְהַלֵּךְ בִּשְׁרִירוּת לִבֵּךְ וְלֹא לַחֲשֹׁשׁ? 
אֵין לָךְ תְּשׁוּבָה - 
אֲבָל כָּאן תְּקַבְּלִי אֶת תְּשׁוּבָתֵךְ! 
עַל הַיְצָרִים שֶׁל בִּתֵּךְ קַל לָךְ לְהִתְגַּבֵּר, וְעַל הַיְצָרִים שֶׁלָּךְ קָשֶׁה לָךְ לְהִתְגַּבֵּר! עַל הַיְצָרִים שֶׁל בִּתֵּךְ אֵין אַתְּ מְשֻׁחֶדֶת בְּשׁוּם שֹׁחַד שֶׁל תַּאֲוָה, שֶׁכֵּן זוֹ תַּאֲוַת בִּתֵּךְ וְלֹא תַּאֲוָתֵךְ, וְלָכֵן קַל לָךְ לֹא לְהִסְתַּנְוֵר וְלַחֲשֹׁשׁ לַחֲשָׁשׁוֹת וְלוּ הַחֲמוּרִים בְּיוֹתֵר, אוּלָם כְּשֶׁהַמְדֻבָּר בִּלְהַגְבִּיל אֶת עַצְמֵךְ, אֲזַי - כָּאן שֹׁחַד הַתַּאֲוָה מְסַנְוֵר אֶת עֵינַיִךְ מִלִּרְאוֹת חֲשָׁשׁוֹת רְחוֹקִים וּמוֹרֵחַ אֶת הַכֹּל בִּטְעָנוֹת שֶׁל מַה בְּכָךְ וּמַשְׁרֶה עָלַיִךְ בִּטָּחוֹן הַנּוֹבֵעַ מֵרָצוֹן לְחָפְשִׁיּוּת. 
לְסִכּוּם: 
בְּהֶסְבֵּרִים אֵלּוּ מְשִׁיבִים אָנוּ כִּמְעַט עַל כָּל אִי־הַהֲבָנוֹת שֶׁמָּנִינוּ לְמַעְלָה (על השאר נשיב בעז"ה): 
א. לָמָּה לְהִתְנַכֵּר לְאִישׁ חָבֵר בָּעֲבוֹדָה וּלְהִתְנַהֵג כְּלַפָּיו כְּזָר וּבְהִסְתַּיְּגוּת. 
ב. לָמָּה לְהִתְנַכֵּר לְשָׁכֵן נֶחְמָד וְלֹא לִשְׁאֹל אוֹתוֹ אֲפִלּוּ 'מַה שְּׁלוֹמְךָ'. 
ג. לָמָּה לְהִצְטַנֵּעַ אֲפִלּוּ בִּשְׂמָחוֹת מִשְׁפַּחְתִּיּוֹת, לֹא לִלְחֹץ יָדַיִם וְלֹא לִרְקֹד יַחַד. 
ד. לָמָּה לַחֲשֹׁשׁ לַחֲשָׁשׁוֹת רְחוֹקִים וּשְׁחוֹרִים כָּל כָּךְ. 
ה. לָמָּה לֹא לְחַיֵּךְ לְמוֹכֵר, לְיַרְקָן. 
ו. לָמָּה לִפָּרֵד מֵהַמִּשְׁפָּחָה בִּנְסִיעָה לְחוֹף יָם וְכַדּוֹמֶה. 
וּבְקִצּוּר נְסַכֵּם אֶת תְּשׁוּבָתֵנוּ: 
נְתִינַת חִנֵּךְ לְזָרִים עוֹלָה לָךְ בְּיֹקֶר, זֶה תְּמוּרַת נְתִינַת חִנֵּךְ לְבַעְלֵךְ. הֲנָאָתֵךְ מֵהִתְפַּעֲלוּתָם שֶׁל אֲחֵרִים מִמֵּךְ מַקְטִינָה אֶת הִתְפַּעֲלוּת בַּעְלֵךְ מִמֵּךְ, וְאַתְּ הִיא זוֹ שֶׁתִּסְבְּלִי מִכָּךְ, לְפִי שֶׁאַתְּ חַיָּה בְּקֹרַת גַּג אַחַת עִם בַּעְלֵךְ, וְלֹא עִם אוֹתָם אֵלֶּה שֶׁאַתְּ מְחַיֶּכֶת לָהֶם. 
וְעַל זֶה אַתְּ צְרִיכָה לִשְׁמֹר. לִשְׁמֹר עַל הַטַּעַם הַטּוֹב שֶׁל חַיֵּי נִשּׂוּאַיִךְ עִם בַּעְלֵךְ וְגַם עַל חֶשְׁבּוֹן הֶחָבֵר לָעֲבוֹדָה, עַל חֶשְׁבּוֹן הַשָּׁכֵן, עַל חֶשְׁבּוֹן הַיְדִידִים בַּשִּׂמְחָה הַמִּשְׁפַּחְתִּית, עַל חֶשְׁבּוֹן הַמּוֹכֵר, הַיַּרְקָן, וְעַל חֶשְׁבּוֹן הַנְּסִיעָה הַמְשֻׁתֶּפֶת לַיָּם. כֻּלָּם צְרִיכִים לִהְיוֹת אֶצְלֵךְ קְטַנִּים וּטְפֵלִים בְּיַחַס לִשְׁמִירַת הַטַּעַם הַטּוֹב שֶׁיּוּפַג כְּעָנָן בְּרוּחַ מֵחַיֵּי נִשּׂוּאַיִךְ, וְאֶת מְקוֹמוֹ יִירְשׁוּ מַחֲשָׁבוֹת טוֹרְדוֹת הַמְּסִבּוֹת עָגְמַת נֶפֶשׁ וְחֹסֶר סִפּוּק. 
וּבְעִנְיַן הַחֲשָׁשׁוֹת הַנִּרְאִים כָּל־כָּךְ רְחוֹקִים, כְּבָר בֵּאַרְנוּ לְמַעְלָה שֶׁזּוֹ טִפְּשׁוּת לֹא לַחֲשֹׁשׁ לַחֲשָׁשׁוֹת כָּל־כָּךְ מְצוּיִים, שֶׁנִּרְאִים כִּרְחוֹקִים - אוּלָם אֵין קְרוֹבִים יוֹתֵר מֵהֶם. הָרְאִיָּה מְבִיאָה לְדִבּוּר, הַדִּבּוּר מֵבִיא לִשְׂחוֹק וְלַחֲבֵרוּת, וְכֵן הָלְאָה, וְהַתּוֹצָאוֹת - מִי יְשׁוּרֵם? הֶרֶס וְחֻרְבַּן בַּיִת גָּמוּר. 
נְחִיתוּת 
וּבְקֶשֶׁר לַשְּׁאֵלָה הַשְּׁבִיעִית, מָה עוֹשִׂים לְרִגְשֵׁי נְחִיתוּת הַתּוֹקְפִים אֶת הָאִשָּׁה הַצְּנוּעָה בְּיַחַס לְחַבְרוֹתֶיהָ הַ"מְאֻשָּׁרוֹת" - זוֹהִי תְּשׁוּבָתֵנוּ: 
לֹא כָּל מִי שֶׁנִּרְאֶה מִסְכֵּן, הוּא מִסְכֵּן, וְעַל אַחַת כַּמָּה וְכַמָּה לֹא כָּל מִי שֶׁנִּרְאֶה מְאֻשָּׁר הוּא מְאֻשָּׁר אֲמִתִּי. אִם תִּתְבּוֹנְנִי בְּמַה שֶּׁהֶאֱרַכְנוּ לְמַעְלָה, תָּבִינִי, כִּי הַמִּסְכֵּנָה הָאֲמִתִּית הִיא הַמְאֻשֶּׁרֶת הַמְדֻמָּה, שֶׁכָּל אָשְׁרָהּ, חִיּוּכֶיהָ וְהֶאָרַת פָּנֶיהָ בָּרְחוֹב, בָּעֲבוֹדָה, הוּא חִיצוֹנִי בִּלְבַד. הָרִקָּבוֹן הַפְּנִימִי הוּא נוֹרָא וְאָיֹם. כָּל הַנִּרְאֶה בַּחוּץ הוּא אַךְ וְרַק לְסַפֵּק אֶת הַחֹסֶר שֶׁבִּפְנִים. אִשָּׁה הַמְּלֵאָה סִפּוּק מֵחַיֵּי מִשְׁפַּחְתָּהּ, בַּעְלָהּ וִילָדֶיהָ, אֵין לָהּ צֹרֶךְ לֵהָנוֹת מִדִּמְיוֹנוֹת כּוֹזְבִים שֶׁל לִרְאוֹת וּלְהִתְרָאוֹת לַאֲחֵרִים, שֶׁבַּמִּקְרֶה הַטּוֹב לֹא תְקַבֵּל מֵהֶם כְּלוּם, וְאוֹי וַאֲבוֹי אִם תְּקַבֵּל מֵהֶם מַשֶּׁהוּ... 
אָז לָמָּה, אִם כֵּן, לְהִתְעַנֵּג עַל דִּמְיוֹנוֹת וְלֵהָנוֹת וּלְהִתְגָּרוֹת מִדְּבָרִים שֶׁאַתְּ לֹא מְצַפָּה לָהֶם וּמְפַחֶדֶת שֶׁיִּקְרוּ לָךְ וְיַעֲלוּ לָךְ בְּהֶרֶס וְחֻרְבַּן הַבַּיִת?! וְגַם אִם נֹאמַר שֶׁאַתְּ נִתְקֶפֶת בִּנְחִיתוּת וְקָשֶׁה לָךְ לְהִתְגַּבֵּר עַל רְגָשׁוֹת אֵלּוּ, תָּבִינִי שֶׁעָדִיף לִחְיוֹת בְּרִגְשׁוֹת סֵבֶל כָּאֵלּוּ מִלְּהִסְתַּכֵּן, חָלִילָה, בְּגָרוּעַ מֵהֶם פִּי כַּמָּה וְכַמָּה. 
וּכְמוֹ כֵן דְּבָרֵינוּ לָרַוָּקוֹת - עָדִיף לְהַרְגִּישׁ קְצָת נְחִיתוּת בַּחֶבְרָה מִלְּהִכָּשֵׁל וְלִפֹּל בְּמִכְמֹרֶת שֶׁאִי אֶפְשָׁר לָצֵאת מִמֶּנָּה. 
מה בין "אהבה" ל"תאוה"
בְּקֶשֶׁר לַשְּׁאֵלָה הַשְּׁמִינִית שֶׁהִזְכַּרְנוּ לְמַעְלָה, הַאִם אֵין לַחֲשֹׁשׁ שֶׁבִּצְנִיעוּתֵךְ יֻמְעַט יָפְיֵךְ, וּבַעְלֵךְ יֵאָלֵץ לִרְעוֹת בִּשְׂדוֹת זָרִים - 
זוֹ מַחֲשָׁבָה שֶׁבְּטָעוּת יְסוֹדָהּ. 
הַחֵן וְהַיֹּפִי שֶׁל הָאִשָּׁה זוֹ הִתְנַהֲגוּתָהּ, וְהִיא הִיא הַמַּגְבִּירָה אֶת הָאַהֲבָה אֵלֶיהָ. אַהֲבָה הַתְּלוּיָה בְּדָבָר זוֹ לֹא אַהֲבָה. אָנוּ רוֹאִים וְשׁוֹמְעִים, בִּזְמַן הַשּׁוֹאָה וְעַד זְמַנֵּנוּ אָנוּ, שֶׁתָּפְסוּ בַּחוּרוֹת וְאָנְסוּ אוֹתָן, וְתֵכֶף לְאַחַר מִכֵּן נִתְּחוּ אוֹתָן לִנְתָחִים. הֲכֵיצַד?! יֵשׁ אַהֲבָה אוֹ אֵין אַהֲבָה?! דָּבָר שֶׁאוֹהֲבִים - אֵלּוּ הֵן הַתּוֹצָאוֹת?! 
הַתְּשׁוּבָה לְכָךְ, כִּי זֶה לֹא נִקְרָא אַהֲבָה, זֶה תַּאֲוָה וְחֵשֶׁק, כְּמוֹ שֶׁחוֹשֵׁק אָדָם מַאֲכָל טָעִים מְסֻיָּם, וּמָהֶן תּוֹצְאוֹת הַמַּאֲכָל הָאָהוּב? לִהְיוֹתוֹ נִלְעָס, נִרְמָס וְנִטְחָן, וּלְבַסּוֹף יוֹצֵא לְבֵית הַשְּׂרֵפָה. וְאֵלּוּ הֵן תּוֹצְאוֹתֶיהָ גַּם שֶׁל אַהֲבָה מְדֻמָּה, שֶׁכֻּלָּהּ תַּאֲוָה גְּרֵידָא וְאַהֲבָה עַצְמִית וּבִכְלָל לֹא אַהֲבַת הַזּוּלַת - לֶאֱנֹס, וּלְבַסּוֹף לִרְצֹחַ! 
אִשָּׁה צְרִיכָה לִדְאֹג שֶׁבַּעְלָהּ יֹאהַב אוֹתָהּ, יֵהָנֶה מִמֶּנָּה, וּמֵאַהֲבָתוֹ יְמַלֵּא אֶת כָּל מְבֻקָּשָׁהּ וּרְצוֹנָהּ, וְלֹא לְאַחַר מִלּוּי סִפּוּקוֹ יָקוּם וְיִמְאַס בָּהּ כְּשִׂנְאַת אַמְנוֹן אֶת תָּמָר, אֲשֶׁר גָּדְלָה שִׂנְאָתוֹ אוֹתָהּ לְבַסּוֹף יוֹתֵר מֵאַהֲבָתוֹ אוֹתָהּ בַּתְּחִלָּה. 
הַנְהָגָה צְנוּעָה זוֹ הוֹכָחָה לַבַּעַל: אַתָּה הַיָּקָר לִי מִכֹּל, אֵין לִי עִנְיָן לְהִתְנָאוֹת - רַק כְּלַפֶּיךָ, אֵין לִי עִנְיָן לְהַעֲלוֹת אֶת חִנִּי עַל אַף אֶחָד, אֶלָּא רַק אֵלֶיךָ! אֵין כֹּחַ מְשִׁיכָה יוֹתֵר מִזֶּה לִמְשֹׁךְ אֶת הַבַּעַל לְאַהֲבָה וְלִשְׁלוֹם בַּיִת אֲמִתִּי. 
וְגַם אִם הַבַּעַל חֲסַר דֵּעָה וּמְעֻנְיָן בִּיצִיאָתֵךְ לָרְחוֹב מְקֻשֶּׁטֶת, וּמֵבִין שֶׁזֶּהוּ כְּבוֹדוֹ - לְהַרְאוֹת הָעַמִּים וְהַשָּׂרִים אֶת יָפְיֵךְ, זֶה לֹא אָסוֹן אִם לֹא תִשְׁמְעִי לוֹ. הוּא דּוֹמֶה עַתָּה לְיֶלֶד קָטָן, שֶׁמֵּבִין שֶׁסֻּכָּרִיּוֹת זֶה טוֹב וְטָעִים וּבוֹכֶה עֲלֵיהֶם, וְרוֹאֶה אַכְזָרִיּוּת נוֹרָאָה מִצַּד הוֹרָיו בְּמָנְעָם לְסַפֵּק לוֹ אוֹתָן כִּרְצוֹנוֹ. כֵּן הוּא עַתָּה בַּעְלֵךְ - הוּא לֹא מֵבִין אֶת הָרָע שֶׁהוּא גּוֹרֵם לְעַצְמוֹ, הֲלֹא לְבַסּוֹף אַתְּ תִּבְגְּדִי בּוֹ וְתִמְאֲסִי בּוֹ, תִּתְפַּעֲלִי מֵאֲחֵרִים שֶׁיִּתְפַּעֲלוּ מִמֵּךְ - וְאוֹתוֹ תִּזְרְקִי. לָכֵן - לְטוֹבָתוֹ - אַל תִּשְׁמְעִי לוֹ, כְּמוֹ שֶׁלֹּא שׁוֹמְעִים לְיֶלֶד קָטָן שֶׁלֹּא מֵבִין אֶת הַמְבֻגָּרִים מִמֶּנּוּ. 
דרכיה דרכי נעם
נוֹכַחְנוּ לִרְאוֹת בְּטוּב טַעַם וָדַעַת כַּמָּה צִוּוּיֵי הַתּוֹרָה הֵם לְנֹעַם לָאָדָם. הַבּוֹרֵא, שֶׁנָּתַן תּוֹרָה לְעַמּוֹ, לֹא נְתָנָהּ לָהֶם כְּדֵי לִגְזֹל מֵהֶם מְנוּחָה, לְטָרְדָם, לִכְפּוֹת עֲלֵיהֶם סֶגֶר וְהַגְבָּלָה סְתָם כְּדֵי לְעַנּוֹתָם. חָלִילָה! תּוֹרָתֵנוּ - דְּרָכֶיהָ דַּרְכֵי נֹעַם וְכָל נְתִיבוֹתֶיהָ שָׁלוֹם. הַנְּתִיבוֹת הַנִּשְׁלָכוֹת מִצִּוּוּיֵי הַתּוֹרָה מוֹבִילוֹת לְשָׁלוֹם אֲמִתִּי וּלְנֹעַם שֶׁל חַיִּים. 
חַיֵּיהֶם שֶׁל שׁוֹמְרֵי מִצְווֹת כַּמָּה מְאֻשָּׁרִים הֵמָּה, כַּמָּה רְגוּעִים הֵמָּה. אָדָם הַמְשֻׁחְרָר מִיצָרִים וְחֶמְדוֹת תֵּבֵל וּמִסְתַּפֵּק בְּחֶלְקוֹ, הֲלֹא זֶהוּ עָשִׁיר וּמְאֻשָּׁר אֲמִתִּי, לֹא נוֹחֵל אַף פַּעַם אַכְזָבוֹת, הוּא מֶלֶךְ בְּבֵיתוֹ, אִשְׁתּוֹ מַלְכָּה בְּבֵיתָהּ, וּבָנָיו וּבְנוֹתָיו נְסִיכִים הַצּוֹעֲדִים בִּנְתִיב הוֹרֵיהֶם הַמְּלָכִים. 
אֵלּוּ הֵם דְּבָרִים שֶׁהַמְּצִיאוּת מוֹכִיחָה אוֹתָם, וְרַק הַשֶּׁקֶר מַכְחִישׁ אוֹתָם. 
מכתב בנושא צניעות ממרן ה"חזון איש"
(נכתב בענין גיוס בנות או שרות לאומי) 
יָדוּעַ, כִּי בְּסוֹף גָּלוּתֵנוּ גָּבַר הַהֶעְלֵם, וְלַמְרוֹת הָאֱמֶת כִּי כָּל הַנַּעֲשֶׂה תַּחַת הַשֶּׁמֶשׁ אֵינוֹ בְּמִקְרֶה, חַס וְחָלִילָה, רַק הַכֹּל נַעֲשֶׂה עַל פִּי הַשְׁגָּחָתוֹ יִתְבָּרַךְ, אֲפִלּוּ נְקִיפַת אֶצְבַּע קְטַנָּה - הַכֹּל מְכֻסֶּה וְנִסְתָּר, וּבְנֵי אָדָם שְׁקוּעִים בְּבִירָא עֲמִיקְתָא שֶׁל כְּפִירָה וּמִינוּת, וְכָל מַעֲשֵׂיהֶם מִנְּקֻדָּה זוֹ, וְדָשִׁים בְּעִקְבֵיהֶם עַל מִצְוֹת הַיּוֹתֵר חֲמוּרוֹת שֶׁבַּתּוֹרָה בְּלִי נְקִיפַת הַלֵּב וּמוּסַר כְּלָיוֹת. 
בַּמַּצָּב הֶחָמוּר הַזֶּה נִמְצָא שְׁאֵרִית סְגֻלָּתֵנוּ הַנֶּאֱמָנִים לַה' וּלְתוֹרָתוֹ, לְחֻקָּיו וּלְמִשְׁפָּטָיו, בְּלֵב דּוֹאֵג וּבְשִׁבְרוֹן רוּחַ. אֵיךְ נִרְעֶה אֶת הַגְּדָיִים וְאֵיךְ נַרְבִּיץ תּוֹרָה וְיָדֵינוּ עֲסוּקוֹת בְּבִנְיַן חוֹמוֹת וּלְהָקִים חַיִץ בֵּין הַצְּפִיעִים וְהַצְּפִיעוֹת שֶׁלָּנוּ לַחוּצוֹת הַפְּרוּעוֹת שֶׁאִיֵּת הַכַּחַשׁ וְחֶמְדַּת הַתּוֹעֵבוֹת. 
מַה נּוֹרָא הַכְּאֵב וּמָה אַכְזָרִיָּה הַמַּכָּה, לֶאֱכֹף עַל בְּנוֹתֵינוּ הָאֲמוּנוֹת עֲלֵי צְנִיעוּת הַמְפֹאָרָה לָצֵאת חוּץ לִמְחִצּוֹתֵיהֶן, לְהִסְתַּכֵּל בְּחַיֵּי הַתַּעֲנוּגִים וּבְחֶמְדַּת בְּשָׂרִים, לֵהָנוֹת מִיֹּפִי מַרְהִיב עַיִן, לְהָרִיחַ קְטֹרֶת הַזָּרָה, לִשְׁמֹעַ אֶת הַלַּעַג וְהַהִתְלוֹצְצוּת עַל הַצְּנִיעוּת הַחֲבִיבָה, עַל הָאֱמוּנָה וְעַל הַמִּצְוָה. כָּל עַיִן תִּדְמַע לְשֵׁמַע אֹזֶן. 
אָהָה! בְּגִיל הַצְּעִירוּת, אֲשֶׁר בְּטִבְעָן תְּעַכַּסְנָה אֶת הַנּוֹתְנִים עֵינֵיהֶם עֲלֵיהֶן, אֲשֶׁר כַּאֲרִי אוֹרֵב הֵן בְּעֵינֵי הַצְּנוּעוֹת; יִשְׁלְלוּ אֶת הַחֹפֶשׁ מֵהַצְּעִירָה עַצְמָהּ מֵאָבִיהָ וְאִמָּהּ, וְיִכְבְּלוּ אוֹתָהּ לַעֲמֹד בִּפְנֵי גֶּבֶר רוֹפֵא; לְהִפָּגֵשׁ עִם בַּחוּרִים חֶרְדַּת נִשְׁמָתָהּ, וּלְסוֹלֵל מְסִלּוֹת דַּרְכָּהּ בְּרוּחַ זָרִים בְּכָל שַׁעַל. גְּזֵרָה הִיא קוֹרַעַת כָּל לֵב! 
עֵינֵינוּ לַשָּׁמַיִם לְסַבֵּב אֶת הַסִּבּוֹת שֶׁלֹּא יִגְזְרוּ עָלֵינוּ כָּאֵלֶּה וְיַעַזְבוּ אֶת מַחֲשַׁבְתָּם הָרָעָה הַזֹּאת. וְאַשְׁרֵי מִי שֶׁיִּזְכֶּה שֶׁיְּגֻלְגַּל זְכוּת עַל יָדוֹ, שֶׁנָּשׁוּב לַמְּנוּחָה, וְנִתְבַּשֵּׂר שֶׁהַגְּזֵרָה נִתְבַּטְּלָה וְשַׁלְוָה עַל יִשְׂרָאֵל. 
* 
יָדוּעַ, כִּי יֵשׁ עֲדַיִן - לַמְרוֹת הַזֶּרֶם הַשּׁוֹטֵף - בָּנוֹת צְנוּעוֹת תַּחַת תַּרְבּוּת הוֹרִים, שֶׁהֵן זֶרַע קֹדֶשׁ כְּזֹהַר הָרָקִיעַ. הָאָבוֹת מְשַׁעְשְׁעוֹת שַׁעֲשׁוּעֵי נֹעַם מִזִּיו הַטָּהֳרָה עַל הַצְּפִיעוֹת אֲשֶׁר אֵין לָהֶן טַעַם וְרֵיחַ בְּחֵטְא. הַפְּגִיעָה בִּבְנוֹתֵיהֶן לִכְפִיָּה בְּכָל אֹפֶן שֶׁיִּהְיֶה, הֵם - לְפִי מַצָּב הַנּוֹכְחִי - מְגִנַּת לֵב הָאָבוֹת וְהַבָּנוֹת יַחַד, שֶׁאֵין דֻּגְמָתָהּ מִצַּד אֶחָד, וּמְסַכֶּנֶת בֶּאֱמֶת אֶת כָּל הָאֹפִי הַטָּהוֹר וְהַקָּדוֹשׁ שֶׁל הַמְחֻנָּכוֹת הַיְקָרוֹת אֲשֶׁר נִשְׁאֲרוּ לָנוּ לִפְלֵטָה. 
רִגְשַׁת נַפְשִׁי מוֹרָה וּבָאָה שֶׁהוּא עִנְיָן שֶׁל "יֵהָרֵג וְאַל יַעֲבֹר", וְאוּלַי גַּם מִנְּקֻדַּת הֲלָכָה כֵּן. וְלָכֵן אֲנִי פּוֹנֶה לִכְבוֹדוֹ שֶׁיִּחְיֶה וּלְהַחֲבֵרִים הַיְקָרִים שֶׁיִּחְיוּ, אֲשֶׁר בְּיָדָם לַעֲשׂוֹת בָּזֶה, לְקַיֵּם אֶת הַהֶסְכֵּם שֶׁלֹּא לִנְגֹּעַ בְּהַבָּנוֹת הַצְּנוּעוֹת... 
כַּיָּדוּעַ, רַב מַכְאוֹבֵנוּ לִרְאוֹת אֶת רַבַּת הָעֲזוּבָה בְּקִרְבֵּנוּ הָיְתָה לָנוּ לְשָׁלָל. בְּנוֹת יִשְׂרָאֵל הַצְּנוּעוֹת, הָאֲמוּנִים עֲלֵי זִיו הַטָּהֳרָה וְהַקְּדֻשָּׁה, גַּם זוּלָתֵנוּ חָדְרוּ לְמַצְפּוּנֵנוּ וְהֵבִינוּ לְהַעֲרִיךְ אֶת רֶגֶשׁ הַדָּתִי אֲשֶׁר בְּלֵב הַהוֹרִים וּבְנוֹתֵיהֶם יַחַד, וְהִכִּירוּ שֶׁאֵין כָּאן הַמָּקוֹם לְשַׁמֵּשׁ בִּכְפִיָּה נֶגֶד קֶשֶׁר שֶׁל קַיָּמָא - גּוּף הַיִּשְׂרְאֵלִי עִם נַפְשׁוֹ. וּבַיָּמִים הָאַחֲרוֹנִים נִתְעַרְעֵר הַדָּבָר, וְאָנוּ שׁוֹמְעִים אִיּוּמִים לְהִתְנַפֵּל עָלֵינוּ וּלְהוֹצִיא הַבָּנוֹת מֵחֵיק אִמּוֹתָם בְּאַלִּימוּת וּבְאֶגְרוֹפִים, וְדִמְעַת הָעֲשׁוּקִים כַּנַּחַל, פֶּן, חַס וְחָלִילָה, יִפְגְּעוּ בְּבַת עֵינָם, בִּבְנוֹתֵיהֶן הַיְקָרוֹת, לְהוֹצִיאָן לִרְעוֹת בְּשָׂדוֹת אֲחֵרוֹת וְלַעֲזֹב שֻׁלְחַן אֲבִיהֶן בְּעוֹדָן בְּאִבָּן. 
הֲרֵינִי פּוֹנֶה אֶת לִבָּן הַטָּהוֹר לַחְגֹּר שְׁאֵרִית כֹּחַ, שֶׁלֹּא לִתֵּן שׁוּם אֶפְשָׁרוּת שֶׁל כְּפִיָּה עַל הַצְּעִירוֹת נֶגֶד מַצְפּוּנָן שֶׁלָּהֶן, אֲשֶׁר הוּא יָקָר לָהֶן וּלְהוֹרֵיהֶן מִן הַחַיִּים עַצְמָם, וְזֶהוּ אֶצְלָם נְטִילַת נְשָׁמָה לִגְזֹל מֵהֶם אֶת אֳפִי הַנְּעִימוּת, הַטָּהֳרָה וְהַקְּדֻשָּׁה וְכוּ'. 
דָּבָר לָנוּ אֲלֵיכֶן, הַמִּתְקָרְבוֹת לַתְּשׁוּבָה! 
בָּרוּךְ ה', תְּנוּעַת הַתְּשׁוּבָה מִתְבָּרֶכֶת מִיּוֹם לְיוֹם, רַבִּים בַּעֲלֵי וּבַעֲלוֹת תְּשׁוּבָה מִתְקָרְבִים לַיַּהֲדוּת, וּמַמָּשׁ חוֹזִים אָנוּ בְּחֶזְיוֹן הַנְּבוּאָה הַנֶּאֱמֶרֶת בְּיַד עָמוֹס (עמוס ח, יא): "וְהִשְׁלַחְתִּי רָעָב בָּאָרֶץ וְגוֹ' כִּי אִם לִשְׁמֹעַ אֶת דְּבַר ה'". 
אָמְנָם לֹא נִמָּנַע מִלַּעֲמֹד עַל תּוֹפָעָה שֶׁוַּדַּאי גּוֹרֶמֶת תִּסְכּוּל וּפְלִיאָה, לָכֶם, הַמִּתְקָרְבִים לַתְּשׁוּבָה, אֲשֶׁר אֵין לָהּ פִּתְרוֹן, וְאָנוּ חַיָּבִים לְהַקְדִּים לָכֶם שְׁאֵלָה וּפֶלֶא זֶה מִצִּדֵּנוּ, אָנוּ הַמּוֹכִיחִים, לִפְנֵי שֶׁתָּבוֹאוּ אַתֶּם וְתִשְׁאֲלוּ זֹאת, כֵּיוָן שֶׁהַדָּבָר נַעֲשֶׂה בְּפִרְסוּם וּבְרֵישׁ גָּלֵי וְלֹא בְּצִנְעָה, כָּךְ שֶׁאֵין מַה לְּהַחְבִּיא וּלְהַצְנִיעַ, וּלְהֶפֶךְ - אִם לֹא שֶׁנַּקְדִּים אָנוּ לִפְתֹּר לָכֶם בְּעָיָה דִּלְקָמָן, אֶלָּא נַנִּיחַ שֶׁפְּלִיאָה זוֹ תֻּקְדַּם מִצִּדְּכֶם - נִצְטָרֵךְ לַעֲמֹד בְּפֶה מָלֵא מַיִם. 
מִסְתָּמָא כְּבָר נִחַשְׁתֶּם בַּמֶּה הַמְדֻבָּר... 
פִּרְצָה בַּצְּנִיעוּת בַּמַּחֲנֶה הַחֲרֵדִי!! 
הַנָּשִׁים הַמִּתְקָרְבוֹת לַתְּשׁוּבָה, כַּמּוּבָן שֶׁדָּבָר רִאשׁוֹן שֶׁמִּתְבַּקֵּשׁ וְנִדְרָשׁ מֵהֶם - לְשַׁנּוֹת אֶת הַלְּבוּשׁ וְלַחֲזֹר מֵאוֹתוֹ לְבוּשׁ הַפָּרוּץ הַמַּחֲטִיא אֶת הָרַבִּים, אֲשֶׁר כָּל מַטְּרָתוֹ לְהַבְלִיט וְלִמְשֹׁךְ וּלְגָרוֹת אֶת יִצְרָם הָרָע שֶׁל הַמִּסְתַּכְּלִים, לִלְבוּשׁ צָנוּעַ הַמַּצְנִיעַ אֶת לוֹבְשׁוֹ, וְלִלְבּשׁ הֶפֶךְ הַהַבְלָטָה וְהַהִתְגָּרוּת. 
וּבְכֵן, הַשְּׁאֵלָה וַדַּאי נִשְׁאֶלֶת: אִם הַתּוֹרָה מְחַיֶּבֶת אֶת כָּל הַנִּזְכַּר לְעֵיל, מִנַּיִן הַהֶתֵּר הַנָּפוֹץ בַּמַּחֲנֶה הַחֲרֵדִי לַפֵּאוֹת הַמּוֹדֶרְנִיּוֹת וְהַשַּׁחְצָנִיּוֹת שֶׁלֹּא נִשְׁמַע מֵעוֹלָם הֶתֵּר לָזֶה? מִנַּיִן לַהֶתֵּר לִלְבוּשֵׁי תִפְאָרָה וְתַכְשִׁיטֵי הַיֻּקְרָה, בֹּשֶׂם, הִתְאַפְּרוּת וְכוּ' - דְּבָרִים שֶׁאֵין רוּחַ הַתּוֹרָה וְהַחֲכָמִים נוֹחָה מֵהֶם? 
וּבְכֵן, מַה שֶּׁנִּתָּן לַעֲנוֹת לָכֶן עַל כָּךְ - ב' תְּשׁוּבוֹת: 
א. יֵצֶר הָרָע אֵינוֹ פּוֹסֵחַ עַל שׁוּם אָדָם מִלְּהָדְפוֹ וּלְאַבְּדוֹ, וְאֵינוֹ שׁוֹקֵד מִמִּלְחָמָה תְּמִידִית עִם כָּל אָדָם, וּפֹה הוּא מָצָא פִּנַּת אֲחִיזָה בַּתְּחוּם הַחֲרֵדִי. וְהַסִּבָּה לְהַצְלָחָתוֹ בָּזֶה, מִלְּבַד מַה שֶּׁעִנְיַן יֵצֶר הַהִתְבַּלְּטוּת וְעִנְיַן עֲוֹן הָעֲרָיוֹת הוּא דָּבָר שֶׁכָּל עִנְיָנוֹ שֶׁל הַיֵּצֶר הָרָע לִתְפֹּס בָּזֶה אֶת בְּנֵי הָאָדָם, כִּי הוּא יְסוֹד לְכָל עִנְיְנֵי הַיַּהֲדוּת, יֶשְׁנָהּ סִבָּה נוֹסֶפֶת לְהַצְלָחָתוֹ, וְזֹאת, כִּי רַבּוֹת רַבּוֹת נָשִׁים חֲרֵדִיּוֹת אֵינָן מוּדָעוֹת לָאָסוֹן הַגָּדוֹל שֶׁהֵן גּוֹרְמוֹת, מִפְּנֵי שֶׁאֵין לָהֶם עָבָר שְׁלִילִי, בָּרוּךְ ה', וּמִיסוֹדָם חֻנְּכוּ עַל אַדְנֵי הַצְּנִיעוּת, וְחָסֵר לָהֶם מְאֹד בַּמּוּדָעוּת מַה הַדָּבָר יָכוֹל לִגְרֹם, וּמָהֵם הַתּוֹצָאוֹת הַחֲמוּרוֹת הַכְּרוּכוֹת בְּכָךְ. וְהַפֵּאוֹת וּמַלְבּוּשֵׁי הַתִּפְאָרָה שֶׁלּוֹבְשׁוֹת, הַרְבֵּה מִכָּךְ בָּא מֵהִשְׁתַּלְּבוּת הַחֶבְרָה וְהַמִּשְׁפָּחָה לְלֹא כַּוָּנָה רָעָה כְּלָל, חַס וְחָלִילָה. מַה שֶּׁלְּעֻמָּתָן - הַדָּבָר פָּשׁוּט אֵצֶל חוֹזְרוֹת בִּתְשׁוּבָה, שֶׁכָּל אֵלּוּ מִכְשׁוֹלוֹת רַבִּים וּשְׁלִילִיִּים. 
ב. חֲזַ"ל אוֹמְרִים: כֹּל הַגָּדוֹל מֵחֲבֵרוֹ, יִצְרוֹ גָּדוֹל מִמֶּנּוּ. וּבֶאֱמֶת בְּנִדּוֹן דִּידָן מַמָּשׁ אֶפְשָׁר לַחֲזוֹת אֶת מַאֲמַר חֲזַ"ל זֶה מַמָּשׁ בָּעַיִן: נָשִׁים חֲרֵדִיּוֹת, שֶׁבֶּאֱמֶת כָּל הַזְּמַן שָׁמְרוּ אֶת עַצְמָן בִּצְנִיעוּת וּבְטָהֳרָה, וּבֶאֱמֶת גְּדוֹלוֹת הֵן מֵחַבְרוֹתֵיהֶן, יִצְרָן גָּדוֹל לְהִתָּלוֹת וּלְהֵאָחֵז בְּאֵיזֶה פּוֹסֵק יָחִיד שֶׁאוּלַי מַתִּיר נֶגֶד פּוֹסְקִים רַבִּים הָאוֹסְרִים. 
וּלְסִכּוּמוֹ שֶׁל דָּבָר - אַף אִם אֵין תְּשׁוּבוֹת אֵלּוּ מְסַפְּקוֹת אֶתְכֶן, עֲלֵיכֶן לָדַעַת: הַתּוֹרָה אֱמֶת וְלֹא תִשְׁתַּנֶּה עַל יְדֵי שׁוּם גּוּף, וַאֲפִלּוּ לֹא עַל יְדֵי שׁוּם נָבִיא. שֶׁהֲרֵי הֲלָכָה בְּיָדֵינוּ: נָבִיא שֶׁבָּא לְשַׁנּוֹת דָּבָר מֵהַתּוֹרָה - אֵין שׁוֹמְעִין לוֹ, וְאַף שֶׁיִּתֵּן לָנוּ אוֹת אוֹ מוֹפֵת, אָסוּר לָנוּ לִשְׁמֹעַ לוֹ. 
וְהַנִּשְׁאָר לָכֶן הוּא רַק לְהִתְחַזֵּק וְלֹא לְהִתְבַּלְבֵּל בִּזְמַן הַבֵּרוּר וְהַצֵּרוּף הַגָּדוֹל שֶׁאָנוּ נִמְצָאִים בּוֹ קֹדֶם בֹּא מְשִׁיחַ צִדְקֵנוּ, אֲשֶׁר כְּבָר נִבְּאוּ לָנוּ רַבּוֹתֵינוּ, שֶׁיֻּגְדַּל בּוֹ הַבֵּרוּר וְהַצֵּרוּף וְהַמִּבְחָן עַל כָּל בֶּן וּבַת יִשְׂרָאֵל, וְרַבּוֹת יִהְיוּ הַמִּכְשׁוֹלוֹת וְהַהַטְעָיוֹת בְּדוֹרֵנוּ מַה שֶּׁלֹּא הָיָה בַּדּוֹרוֹת הַקּוֹדְמִים כְּלָל. וְעַל זֶה אָמְרוּ חֲזַ"ל בְּמַסֶּכֶת סוֹטָה עַל דּוֹר אַחֲרִית הַיָּמִים: "וַתְּהִי הָאֱמֶת נֶעְדֶּרֶת" (ישעיה נט, טו). 
חוט השערה – שיר / הרב משה יהושע לנדא זצ"ל
א 
הָיְתָה שָׂרָה מֵהַחֲשׁוּבוֹת שֶׁבָּעִיר 
עַסְקָנִית בְּמִצְווֹת וְגַבָּאִית צְדָקָה. 
לְשׁוֹנָהּ חָרוּץ, שִׂכְלָהּ מָהִיר, 
לְמוּדַת סֵפֶר, וְיוֹדַעַת צְעָקָה. 
יָדַע כָּל נִצְרָךְ, כָּל רָעֵב לְלֶחֶם: 
אֵצֶל שָׂרָה יִמְצָא מִסְעָד, 
וּלְכֻלָּם נָתְנָה יָד, לְכֻלָּם נָטְתָה שֶׁכֶם, 
אִם רָב וְאִם בִּמְעָט. 
אוּלָם בְּדָבָר אֶחָד עָוְתָה שָׂרָה, 
וְהוּא עִקָּר מֵעִקְּרֵי הַיַּהֲדוּת: 
הַקְפֵּד לֹא הִקְפִּידָה בְּכִסּוּי שְׂעָרָהּ 
כְּדַת משֶׁה וִיהוּדִית, כַּמְפֹרָשׁ בְּהִלְכוֹת צְנִיעוּת. 
מִקְצָת - "הַמֻּתָּר" לְפִי הַהֲלָכָה, 
וּמִקְצָת - מַה שֶּׁנִּתְגַּלָּה מֵאֵלָיו 
מִקְצָת - מִתּוֹךְ הֶרְגֵּל, סְתָם כָּכָה, 
וּמִקְצָת - מִי יוֹדֵעַ עָלָיו... 
וְהָיוּ הַבְּרִיּוֹת מִשְׁתָּאִים, וְהָיוּ אוֹמְרִים הַבְּרִיּוֹת: 
אֵין צַדִּיק וְלֹא יִהְיֶה עָלָיו כְּלוּם, 
אִשָּׁה זוֹ לִכְאוֹרָה כְּכָל נָשִׁים צִדְקָנִיּוֹת, 
וּרְאוּ, הִנֵּה רְאוּ, יֵשׁ בָּהּ מוּם... 
ב 
סוֹף אָדָם לָמוּת, וְאַף שְׁעָתָהּ הִגִּיעָה. 
הָיְתָה בָּעִיר תַּאֲנִיָּה וַאֲנִיָּה. 
כָּל פָּנִים - פָּארוּר, כָּל עַיִן - דִּמְעָה, 
אֵי צַדֶּקֶת, אֵי אִשָּׁה רַחֲמָנִיָּה. 
וְיוֹתֵר מִזֶּה הָיָה בָרָקִיעַ - 
נִתְכַּנְּסוּ לִקְרָאתָהּ מַלְאֲכֵי מָרוֹם. 
חִיל! רְעָדָה! נְשָׁמָה גְּדוֹלָה הִגִּיעָה. 
פַּנּוּ מָקוֹם! פַּנּוּ מָקוֹם! 
נִפְתְּחוּ לְפָנֶיהּ כָּל שַׁעֲרֵי גַּן-עֵדֶן 
הֵיכְלֵי שַׁיִשׁ טָהוֹר, זֹהַר, נְגוֹהוֹת. 
אַרְמוֹנוֹת מְלֵאֵי הוֹד, כָּל טוּב בָּהֶן, 
גַּנֵּי תִפְאָרָה - מָדוֹר לַנָּשִׁים הַצְּנוּעוֹת. 
וְשָׂרָה צוֹעֶדֶת מְתוּנוֹת-מְתוּנוֹת 
יָשָׁר לְגַן-עֵדֶן לִשְׂבֹּעַ נַחַת. 
נַפְשָׁהּ עָלֶיהָ תִּשְׁתּוֹחַח בְּזָכְרָהּ רִאשׁוֹנוֹת, 
עַתָּה קְצָת תָּנוּחַ אַחַר רֹב עָמָל וָכַעַס. 
אַךְ מַדּוּעַ נֶעֶצְרָה בַּכְּנִיסָה וַתֶּחְוַר? 
מַה שָּׁם נִהְיָתָה - מַה שָּׁם קָרָה? - - - 
אוֹי לָהּ, וַי לָהּ, שֶׁבֶר עַל שֶׁבֶר, 
אוֹי, כִּי בַּדֶּלֶת נִסְתַּבֵּךְ שְׂעָרָהּ... 
השיר הזה נדפס לראשונה ב"קול ישראל" בד' מנ"א תש"ג. וגם היום הוא מעורר את השאלה: מַהוּ חוּט הַשַּׂעֲרָה שֶׁל כָּל אַחַת מֵאִתָּנוּ?... 


Chapter 4

פרק ד - הנהגה במקומות עבודה
ידועין הם דברי הב"ח (באהע"ז) "שאין לומר "שהשמחה במעונו" במקום שיש פריצות, כיון שאין מקום פריצות מעונו של השכינה". 
ברצוני לספר עובדא שהיתה בצעירותי, כשהשתתפתי בשמחת שבע ברכות שישבו גברים לבד ונשים לבד בשני צידי החדר בשולחנות נפרדים, אך ללא מחיצה המפרדת ביניהם, ומו"ר הגאון רבי איסר זלמן מלצר זצוק"ל הגיע למקום, והצטער מאד על כך וקבע בצורה חד משמעית שאין לומר "שהשמחה במעונו", לפי דברי הב"ח הללו. 
השבח לבורא עולם שפירצה זו (של גברים ונשים בשולחנות נפרדים ללא מחיצה) לא מצויה כלל, אך בכל זאת ראיתי צורך לפרסם את הדברים כדי לחזק את הקיים. 
בברכת התורה 
א. זלזניק 
נחיצות הפרק 
הנסיונות בדורנו רבים תקיפים ותכופים, אולם אפשר לכוללם בשניים עיקריים, והמה נסיון הקדושה ונסיון הממון. 
פרצות הצניעות בלבוש ובהנהגה קשות למאד בימינו, וכמו כן נסיון העוני והפרנסה עם כל הכלול בו: זהירות מאונאה שקר חנופה ועוד, המה בעיקר המבחנים שאנו נבחנים בהם לנאמנותנו לתורה ומצוותיה, והחזק בהם גבור יקרא. 
ימינו שלא כבימים עברו, בימינו נשים רבות נטלו על עצמן חלק גדול בפרנסת הבית מסיבות שונות, כאלה מפני דוחק הפרנסה, וכאלה מפני שבעליהן עוסקים בתורה, וכיוצא, ואף שסיבות אלו היו קיימות גם בימים עברו, אולם כהיום ישנם אפשרויות רבות לנשים לסדר עצמן במקומות עבודה הרבה יותר מימים עברו. 
ובכאן נלכדים אנו בב' הנסיונות יחד, הממון והקדושה, נסיון מספר 1 "הממון והפרנסה" מאלץ לעבוד, והפיתוי לעבוד גם במקומות שאינם כשרים ואפילו פרוצים מפתה למאד, ואז נדחפים אנו לנסיון הפירצה בלבוש, ובהנהגה שאינה תואמת כלל לבת ישראל צנועה, ואז מתעורר נסיון מס' 2 - נסיון ה"קדושה" מצד עצמו ונפגשים ב' הנסיונות יחד "באותה אשה באותו מקום ובאותו זמן..." ולא מעט שומעים אנו "קול ענות" של מכשולים ומעידות ה"י באופן שאילו ידעו מראש אותם הנכשלים את אשר יקרה אותם ממכשולות שכאלו היו מוותרים על כל הון שבעולם והעיקר שלא להגיע למה שהגיעו, והדברים מובנים. 
ב"ה לפני כשנתיים זיכני ה' להוציא ספר הנקרא בשם "בית יעקב" בנושא הנהגה במקומות עבודה ועוד מהלכות צניעות, עם מאמרים וסיפורים מובחרים, ערוך ומסודר לפי פרשיות השבוע, וב"ה אלפים רבים מבנות ונשות ישראל התענגו על ספר זה והתחזקו ממנו. 
לאחרונה האירו עיני כמה ת"ח שכדאי ללקט מספר הנז' רק את ההלכות ולצרפם בקונטרס אחד כדי שיוכלו כל איש ואשה למצוא לנגד עיניהם את כל ההלכות השייכות להם להנהגה במקומות עבודה וכיוצא, וביום או יומיים של קריאה כבר יהיו כל ההלכות מונחים בכיסם ללמוד ולשמור ולעשות. 
קונטרס זה שהנו צירף ההלכות מספרנו הנ"ל עבר מחדש הגהה מדויקת של כמה ת"ח מובהקים שעיקר ויסוד זה נגע מאד לליבם והעירו את הערותיהם המחוכמות והנצרכות בהתאם לבעיות המצויות במקומות עבודה באופן של ימינו, וכן ביתר עניני הלבוש וההנהגה השייך להיום. 
וקראנו שם קונטרס זה בשם "שערי פרנסה", לומר לך, שכן כל הברכה והשפע תלויים אך ורק בקדושה וצניעות, וכשיש קדושה שורה ברכה, כך שהחפצים לשפע פרנסה טובה עליהם להתחזק בצניעות וכהבטחת הזוה"ק המפורסמת שאשה ההולכת בצניעות מתברכים בעלה ובניה בכל ההצלחות והברכות ברוחני וגשמי. 
אנו תפילה שיהיו הדברים להועיל ולהציל, וכידוע מהגר"י סלנטר זצוק"ל שהרוצה לשבור מידה או תאוה מסוימת ילמד את הלכותיה, ועצם הלימוד והידיעה בהלכות אותו דבר יסייעוהו להתגבר. 
מדריך להנהגה נכונה במקומות עבודה 
הקדמה
בִּמְקוֹמוֹת עֲבוֹדָה רַבִּים, מָצוּי שֶׁעוֹבְדִים יַחְדָּו אֲנָשִׁים וְנָשִׁים. מַצָּב זֶה עָלוּל לְהָבִיא לְמִכְשׁוֹלוֹת חֲמוּרִים בְּשֶׁל הַקִּרְבָה הַתְּמִידִית בֵּין הָעוֹבְדִים וְהָעוֹבְדוֹת. לָכֵן לְכַתְּחִלָּה, גַּם הַצְּרִיכָה לַעֲבֹד מִחוּץ לַבַּיִת, לֹא תַּעֲבֹד כְּלָל בְּמָקוֹם שֶׁיֶּשְׁנָם גְּבָרִים. וְרַק בִּשְׁעַת הַדְּחַק וְדִיעֲבַד, תִּשְׁאַל רַב מֻבְהָק עַל מְקוֹם הָעֲבוֹדָה הַמֻּצָּע, הַאִם לְפִי תְּנָאֵי הַמָּקוֹם וְהַמַּצָּב, הָעֲבוֹדָה בּוֹ מֻתֶּרֶת. אָמְנָם פָּשׁוּט שֶׁיֵּשׁ לְהַקְפִּיד מְאֹד עַל כְּלָלֵי הַזְּהִירוּת הַמְפֹרָטִים לְהַלָּן, (אֲפִלּוּ בֵּין חֲרֵדִים, וְקַל וָחֹמֶר אִם נִמְצָאִים שָׁם שֶׁאֵינָם כָּאֵלֶּה), כְּדֵי לִשְׁמֹר עַל גִּדְרֵי הַצְּנִיעוּת וּלְקַיֵּם דִּין השו"ע "הַרְחֵק מִן הַכִּעוּר וּמִן הַדּוֹמֶה לוֹ" (אבה"ע כ"א א', ובבי' הגר"א). 
הַכְּלָלִים הַכְּתוּבִים כָּאן, הֵם הַיְסוֹדוֹת שֶׁל הַהַרְחָקָה בֵּין אֲנָשִׁים לְנָשִׁים, שֶׁהָיוּ בְּרוּרִים וּפְשׁוּטִים אֵצֶל כָּל שׁוֹמֵר תּוֹרָה וּמְקַיֵּם מִצְווֹתֶיהָ בְּדוֹרוֹת קוֹדְמִים. וְאֵינָם חֻמְרוֹת, אֶלָּא מֵעִקְּרֵי הַתּוֹרָה, שֶׁלֹּא לְהִכָּשֵׁל בִּדְבָרִים חֲמוּרִים. 
פתיחה (מתוך ספר מלבושי כבוד)
הַמִּכְשׁוֹלִים הַחֲמוּרִים הַמְּצוּיִים אֵצֶל נָשִׁים הָעוֹבְדוֹת בְּמִשְׂרָדִים וּבַחֲנֻיּוֹת כָּתַב בְּסֵפֶר "מַלְבּוּשֵׁי כָּבוֹד" (פרק יד): 
לְנָשִׁים הָעוֹבְדוֹת בַּחֲנֻיּוֹת וּבְמִשְׂרָדִים מְצוּיִים מִכְשׁוֹלִים חֲמוּרִים. דְּהִנֵּה, כְּשֶׁמִּתְלַבֶּשֶׁת בְּצוּרָה מהודרת, וְגַם מְשׂוֹחַחַת עִם הַקּוֹנֶה בְּשָׂפָה בְּרוּרָה וּנְעִימָה - הַמִּכְשׁוֹלִים הַמַּגִּיעִים עַל יְדֵי זֶה הֵם עֲצוּמִים. 
וּשְׁנֵי דְּבָרִים גּוֹרְמִים לְתוֹפָעָה זוֹ: 
א. הֶרְגֵּל הָאִשָּׁה לְשׂוֹחֵחַ עִם אֲנָשִׁים מְרֻבִּים לְצָרְכֵי עֲבוֹדָתָהּ גּוֹרֵם שֶׁעִנְיַן הַשִּׂיחָה עִם אֲנָשִׁים זָרִים נִהְיָה קַל בְּעֵינֶיהָ, וְלָכֵן מַגִּיעָה לְשִׂיחָה יְתֵרָה וּשְׂחוֹק וְקַלּוּת רֹאשׁ. 
ב. מִנְהַג הַמְּדִינָה שֶׁחֵלֶק מִמְּשִׁיכַת הַקּוֹנִים נַעֲשֶׂה עַל יְדֵי הַנְעָמַת הַשֵּׁרוּת בַּמּוֹכְרוֹת, וְדַי לַמֵּבִין. וּמֵחֲמַת שֶׁמְּקֻבָּל הַדָּבָר אַף אֵצֶל שׁוֹמְרֵי תּוֹרָה וּמִצְווֹת קַלֵּי דַּעַת, יֵשׁ נָשִׁים הַחוֹשְׁבוֹת [בְּתַת מוּדָע] שֶׁכְּדֵי לְהוֹכִיחַ יְעִילוּת, אוֹ לִמְצֹא חֵן בְּעֵינֵי הַמַּעֲסִיק, יֵשׁ לְהִתְבַּלֵּט בִּלְבוּשׁ, בִּשְׂחוֹק, וּבְשִׂיחָה קַלִּילָה עִם הַקּוֹנֶה אוֹ הַמַּעֲסִיק. 
וְדָבָר זֶה גּוֹרֵם גָּדוֹל לִנְזָקִין וּלְמִכְשׁוֹלִים, הֵן לַמַּעֲסִיקִים וְהֵן לָאֲנָשִׁים שֶׁאֵינָם יִרְאֵי ה' הַנִּכְנָסִים לַחֲנוּת. וְשָׁמַעְנוּ מִכַּמָּה בַּעֲלֵי עֲסָקִים שׁוֹמְרֵי תּוֹרָה וּמִצְווֹת הַרְבֵּה מַעֲשִׂים נוֹרָאִים שֶׁנִּגְרְמוּ לְנָשִׁים שֶׁהֵקֵלּוּ רֹאשָׁן בִּלְבוּשׁ וְהַנְהָגָה בִּמְקוֹם עֲבוֹדָתָן. וּמִי גָּרַם לְכָל אֵלֶּה? הָאִשָּׁה הַזֹּאת, שֶׁבְּקַלּוּת דַּעְתָּהּ רוֹצָה לְהִבָּנוֹת בַּפַּרְנָסָה עַל חֶשְׁבּוֹן עִקְּרֵי הַדָּת. וְאֵין הַכְּתָב יָכוֹל לִסְבֹּל בְּשׁוּם אֹפֶן כָּל הַצָּרִיךְ לְהֵאָמֵר בְּנוֹשֵׂא זֶה. וְהָרוֹצֶה לְהָבִין, יָבִין וְיֶחְדַּל, וַה' הַטּוֹב יְכַפֵּר בַּעֲדָם. 
וְלָכֵן הָעוֹסֶקֶת עִם רַבִּים צְרִיכָה זְהִירוּת כְּפוּלָה וּמְכֻפֶּלֶת בִּלְבוּשָׁהּ וְשִׂיחָתָהּ, וְלֹא תָּשִׂים בַּפּוּךְ עֵינֶיהָ, וּבְגָדֶיהָ יִהְיוּ צְנוּעִים בְּיוֹתֵר. וְדַי לָהּ בַּצָּרָה שֶׁצְּרִיכָה לַעֲסֹק עִם אֲנָשִׁים רַבִּים [שֶׁמִּסְּתָמָא צֹרֶךְ הַשָּׁעָה גָּרַם לָהּ לַעֲבֹד בָּזֶה וְלֹא בְּשִׂמְחָה עוֹשָׂה כֵּן] - וְאֵין לָהּ לְהוֹסִיף עַל זֶה צָרַת הַמַּלְבּוּשִׁים שֶׁאֵינָם צְנוּעִים, אוֹ צָרַת שְׂחוֹק וְקַלּוּת רֹאשׁ הַמְּבִיאִים אֶת הָאָדָם לִידֵי עֲבֵרָה. 
וְתַרְוִיחַ עוֹד בְּהַקְפָּדָתָהּ עַל צְנִיעוּת מְרַבִּית, שֶׁלֹּא יִהְיוּ לָהּ בְּעָיוֹת מֵאֲנָשִׁים שֶׁאֵינָם יִרְאֵי ה', כִּי יִרְאוּ בְּכָל הַנְהָגָתָהּ וְהוֹפָעָתָהּ שֶׁאֵינָהּ שַׁיֶּכֶת לַשְּׁטֻיּוֹת שֶׁלָּהֶם, וְהִיא רְחוֹקָה מֵהַשָּׂגוֹתֵיהֶם. אֲבָל אִם, חַס וְחָלִילָה, מִתְלַבֶּשֶׁת בְּסִגְנוֹן הָרְחוֹב, וּמְשׂוֹחַחַת בִּקְלִילוּת, אֵינָם רוֹאִים בָּהּ כִּרְחוֹקָה מֵהַשָּׂגוֹתֵיהֶם וְכוּ', וְנִמְצָא שֶׁהִיא גָּרְמָה לְעַצְמָהּ בְּקַלּוּת דַּעְתָּהּ אֶת כָּל הַפֻּרְעָנוּת הַזֹּאת. 
וְכַמּוּבָן חוֹבָה לִבְדֹּק אֶת מְקוֹם הָעֲבוֹדָה, כִּי יְסוֹד הַצְּנִיעוּת - שֶׁהַנָּשִׁים וְהַבָּנוֹת תִּשָּׁאַרְנָה בְּחֶבְרָה טוֹבָה, מִשּׁוּם שֶׁהָעוֹבֶדֶת בְּחֶבְרָה חִלּוֹנִית, אוֹ בְּחֶבְרַת בָּנוֹת שֶׁקִּבְּלוּ חִנּוּךְ אַחֵר, הֲרֵי שׁוֹמַעַת שָׁם נִבּוּל פֶּה וְלֵיצָנוּת, וַה' יִשְׁמְרֵנוּ מֵהַתּוֹצָאוֹת. וְיָדוּעַ שֶׁרֹב קִלְקוּלֵי הַבָּנוֹת וְהַנָּשִׁים נִגְרְמוּ עַל יְדֵי הַחֶבְרָה, וְהַרְבֵּה בָּתִּים נֶהֶרְסוּ בְּגִין זֶה. וְצָרִיךְ כָּל אָב לִדְאֹג לְבִתּוֹ, וְכָל בַּעַל לְאִשְׁתּוֹ, שֶׁמְּקוֹם עֲבוֹדָתָן יִהְיֶה מַתְאִים לְשׁוֹמְרֵי תּוֹרָה וּמִצְווֹת כְּדֵי שֶׁתִּשָּׁאַרְנָה בִּצְנִיעוּתָן. 
וַה' לֹא יִמְנַע הַטּוֹב לַהוֹלֵךְ בְּדֶרֶךְ תֹּם, וּבִצְנִיעוּת הָאִשָּׁה יִזְכּוּ לְבִרְכַּת ה' וּלְחַיִּים מְאֻשָּׁרִים בָּעוֹלָם הַזֶּה וּבָעוֹלָם הַבָּא. 
וְסַכָּנָה גְּדוֹלָה הִיא לְאוֹתָם הַנָּשִׁים הָעוֹבְדוֹת בְּמִשְׂרָדִים אוֹ בְּבָתֵּי חֲרֹשֶׁת וַאֲפִלּוּ בְּבִגְדֵי צְנִיעוּת, כִּי אֵין אַפּוֹטְרוֹפּוֹס לָעֲרָיוֹת אֲפִלּוּ בְּצַדִּיקִים וּנְבִיאִים נֶאֶמְרָה, וּדְבוֹרָה הַנְּבִיאָה תּוֹכִיחַ, וְעוֹד - "הֲתַחְתֶּה אִשָּׁה אֵשׁ בְּחֵיקָהּ וּבְגָדֶיהָ לֹא תִּשָּׂרַפְנָה". 
"מִי יוֹדֵעַ כַּמָּה בְּרָכוֹת וְהַשְׁפָּעוֹת טוֹבוֹת נִמְנָעוֹת מִזּוּגוֹת עַל יְדֵי מַכְשֵׁלַת הָרַבִּים בְּשִׂמְחָתָם" 
וְרָאוּי לָתֵת תְּשׂוּמֶת לֵב כַּאֲשֶׁר עוֹרְכִים שְׂמָחוֹת בְּבַיִת אוֹ בְּאוּלָם, שֶׁלֹּא יִהְיוּ מַצָּבִים שֶׁל תַּעֲרֹבֶת גְּבָרִים וְנָשִׁים וְהִלּוּכֵי דֹחַק בְּחַדְרֵי הַכְּנִיסָה אוֹ בַּמַּדְרֵגוֹת, וּמוּטָב לְהַפְסִיד מָמוֹן בִּכְדֵי לְהַצִּיל מִמִּכְשׁוֹלוֹת עַל יְדֵי שְׂכִירַת מָקוֹם הַנָּקִי מֵחֲשַׁשׁ מִכְשׁוֹל מֵאֲשֶׁר לְהַכְשִׁיל אֶת הָרַבִּים, חַס וְחָלִילָה. וּמִן הָרָאוּי לְהַקְפִּיד שֶׁיִּהְיוּ ב' כְּנִיסוֹת נִפְרָדוֹת לַגְּבָרִים וְלַנָּשִׁים. וְהַמָּקוֹם יְמַלֵּא אֶת הַחִסָּרוֹן וְעוֹד יוֹסִיף שֶׁפַע בְּרָכָה וְהַצְלָחָה לְבַעֲלֵי הַשְּׂמָחוֹת וּלְאוֹרְחֵיהֶם. וַהֲגַם אֲשֶׁר לִכְאוֹרָה הֶעָרָה זוֹ נוֹגַעַת לַגְּבָרִים בַּעֲלֵי הַשְּׂמָחוֹת, מִכָּל מָקוֹם עַל זֶה יֵשׁ לוֹמַר "חַכְמוֹת נָשִׁים בָּנְתָה בֵיתָהּ", כִּי הַנָּשִׁים אֲשֶׁר נָשָׂא לִבָּן אוֹתָנָה בְּחָכְמָה שֶׁל יִרְאַת שָׁמַיִם וְיִרְאַת חֵטְא, הֲרֵי עַל יְדֵי "בִּינָה יְתֵרָה" שֶׁזָּכוּ לָהּ, זוֹכוֹת לְהַמְצִיא אֳפָנִים שֶׁל "פִּתְרוֹנוֹת מֻצְלָחִים" לִבְעָיוֹת כָּאֵלּוּ עַל צַד הַיּוֹתֵר טוֹב, וּבוֹנוֹת אֶת בָּתֵּיהֶן וּבָתֵּי זַרְעָם לְשֵׁם וּלְתִפְאֶרֶת, וְאִלּוּ "אִוֶּלֶת - בְּיָדֶיהָ תֶהֶרְסֶנּוּ" עַל יְדֵי עַקְשָׁנוּת לְצוּרָה שֶׁל שִׂמְחָה בַּהֲדַר חִיצוֹנִי מִבְּלִי לָתֵת תְּשׂוּמֶת לֵב לִמְנֹעַ מִכְשׁוֹלִים, וַהֲרֵי הִיא גּוֹרֶמֶת הֶרֶס לְבֵיתָהּ אוֹ לְבֵית זַרְעָהּ. וּמִי יוֹדֵעַ כַּמָּה עִנְיְנֵי בְרָכָה וְהַצְלָחָה בְּרוּחָנִיּוּת וּבְגַשְׁמִיּוּת נִמְנְעוּ מִזּוּגוֹת וּמִמִּשְׁפָּחוֹת עַל יְדֵי הַכְשָׁלַת הָרַבִּים בִּזְמַן הַשְּׂמָחוֹת, רַחֲמָנָא לִצְלַן, כְּעֵין מַה שֶּׁכָּתַב מָרָן הֶ"חָפֵץ חַיִּים" זַצַ"ל בְּסִפְרוֹ "אַהֲבַת חֶסֶד" (פרק ו' בהג"ה). 
וְרָאוּי לְהָעִיר שֶׁמָּצוּי עִנְיַן מִכְשׁוֹל גַּם בִּזְמַן צַעַר, רַחֲמָנָא לִצְלַן, כְּגוֹן בְּמָקוֹם שֶׁל "תַּנְחוּמֵי אֲבֵלִים" שֶׁבִּמְקוֹם הַכְּנִיסָה אוֹ בַּפְּרוֹזְדוֹרִים יֵשׁ תַּעֲרֹבֶת גְּבָרִים וְנָשִׁים. וּמְבֹאָר בַּמִּקְרָא וּבַגְּמָרָא, שֶׁגַּם בְּעֵת הֶסְפֵּד יֵשׁ אִסּוּר לְתַעֲרֹבֶת אֲנָשִׁים וְנָשִׁים, וּבִזְכוּת שְׁמִירַת הַצְּנִיעוּת יִגְדֹּר הַקָּדוֹשׁ-בָּרוּךְ-הוּא פִּרְצוֹת עַמּוֹ יִשְׂרָאֵל בְּרַחֲמִים. (שם) וְכֵן בִּשְׁעַת הַחֻפָּה שֶׁנָּהוּג שֶׁמִּתְקַבְּצִים הַנָּשִׁים סְבִיב הַחֻפָּה בְּקֵרוּב עִם הַגְּבָרִים, רָאוּי לְכָל אִשָּׁה יִרְאַת ה' לְהִזָּהֵר שֶׁלֹּא יִגָּרֵם מִכְשׁוֹל מִתַּחַת יָדָהּ וּלְהִצְטַנֵּעַ בְּמָקוֹם צָנוּעַ שֶׁאֵין בּוֹ גְּבָרִים 
הנהגות למניעת קרוב דעת וידידות
א. עוֹבְדִים וְעוֹבְדוֹת לֹא יְשׂוֹחֲחוּ יַחַד עַל נוֹשְׂאִים שֶׁאֵינָם נוֹגְעִים יְשִׁירוֹת לְתַפְקִידָם (בְּעִנְיְנֵי חֲדָשׁוֹת, פּוֹלִיטִיקָה וְכַדּוֹמֶה, וַאֲפִלּוּ לֹא לְנַסּוֹת לְהַחְזִיר אֶחָד מֵהָעוֹבְדִים בִּתְשׁוּבָה). הַדָּבָר אָסוּר גַּם בְּשִׂיחָה שֶׁמִּשְׁתַּתְּפִים בָּהּ כַּמָּה עוֹבְדִים, וְקַל וְחֹמֶר בְּשִׂיחָה בִּיחִידוּת בֵּין עוֹבֵד לְעוֹבֶדֶת. 
יֵשׁ לְהִזָּהֵר מִלְּשׂוֹחֵחַ שִׂיחוֹת שֶׁאֵינָם מֵעִנְיְנֵי הָעֲבוֹדָה גַּם בִּפְגִישָׁה אַקְרָאִית בָּרְחוֹב אוֹ בַּטֶּלֶפוֹן. וַאֲפִלּוּ בְּעֵצוֹת בַּדְּבָרִים הַנִּצְרָכִים יֵשׁ לְהִמָּנַע כָּל שֶׁאֵינָם קְשׁוּרִים בְּאֹפֶן יָשִׁיר לְעִנְיְנֵי הָעֲבוֹדָה. 
ב. כָּל דִּבּוּר הַנִּצְרָךְ לָעֲבוֹדָה, צָרִיךְ לְהִתְבַּצֵּעַ בְּצוּרָה מְאֻפֶּקֶת, לְלֹא כָּל סַמְמָן שֶׁל קֵרוּב הַדַּעַת וְיַחַס אִישִׁי. 
אֵין לְשַׁלֵּב בַּשִּׂיחָה בְּדִיחוֹת, דִּבְרֵי לֵיצָנוּת אוֹ קַלּוּת דַּעַת. 
ג. מִחוּץ לִשְׁעוֹת הָעֲבוֹדָה, יֵשׁ לְהִמָּנַע מִלְּנַהֵל שִׂיחוֹת טֶלֶפוֹן בֵּין עוֹבֵד לְעוֹבֶדֶת אֲפִלּוּ בְּעִנְיְנֵי הָעֲבוֹדָה. וּבִמְקוֹם הֶכְרֵחַ, רָאוּי שֶׁהָעוֹבֵד יִמְסֹר אֶת הַהוֹדָעָה לָעוֹבֶדֶת עַל-יְדֵי בַּעֲלָהּ אוֹ אָבִיהָ. 
ד. לֹא יִפְנוּ אֶחָד לַשֵּׁנִי בְּשֵׁמוֹת פְּרָטִיִּים אוֹ בְּכִנּוּיִים, אֶלָּא רַק בְּשֵׁם הַמִּשְׁפָּחָה, וְרָצוּי בְּתוֹסֶפֶת 'הָרַב' 'מַר', 'הָרַבָּנִית' אוֹ 'גְּבֶרֶת'. 
ה. אֲסוּרָה אֲמִירַת שָׁלוֹם בְּנֻסָּח אִישִׁי, כְּגוֹן: "שָׁלוֹם לְךָ", "לְהִתְרָאוֹת" וְכַדּוֹמֶה. אַךְ אֶפְשָׁר לְאָמְרָם בְּצוּרָה כְּלָלִית כְּגוֹן: "בֹּקֶר טוֹב" וְכַדּוֹמֶה, וְיֵשׁ לְהַקְפִּיד עַל סִגְנוֹן רִשְׁמִי וְלֹא יְדִידוּתִי וְאִישִׁי, מִשּׁוּם שֶׁהִתְיַחֲסוּת אִישִׁית מְבִיאָה לְקֵרוּב הַדַּעַת בֵּינֵיהֶם וַעֲלוּלָה לְהָבִיא לְמִכְשׁוֹלוֹת חֲמוּרִים. 
ו. אָסוּר לְאִישׁ לִשְׁאֹל לְאִשָּׁה בִּדְבָרִים הַנּוֹגְעִים לְחַיֶּיהָ הַפְּרָטִיִּים חוּץ מֵהָעֲבוֹדָה, וְכֵן אֲסוּרָה אִשָּׁה שֶׁתִּשְׁאַל כֵּן מֵהָאִישׁ, כְּגוֹן: 
הֵיכָן הָיִית בַּשַּׁבָּת שֶׁעָבְרָה? הָאֵם נְסַעְתֶּם לְחֹפֶשׁ לְאֵיזֶה מָקוֹם. אֵיךְ חָלַף הַחֹפֶשׁ?
הַאִם אַתֶּם אוֹכְלִים מַאֲכָל זֶה? אוֹ הֶכְשֵׁר זֶה וְכַדּוֹ', אֵיפֹה בַּעֲלֵךְ לוֹמֵד וְכַדּוֹ'. 
וְאֵין צָרִיךְ לוֹמַר שֶׁיֵּשׁ לְהִמָּנַע מִכָּל הִתְעַנְיְנוּת עַל שְׁלוֹם בַּיִת וְיַחֲסֵי מִשְׁפָּחָה וְכַדּוֹמֶה. 
- וְכֵן כֹּל כַּיּוֹצֵא בָּזֶה, הֱיוֹת וְהִתְעַנְיְנוּת שֶׁכָּזוֹ מַרְבָּה חִבָּה וְרֵעוּת. 
וְהוּא הַדִּין שֶׁאָסוּר לְאִישׁ לִשְׁאֹל גַּם מֵאִישׁ אַחֵר עָלֶיהָ עַל דְּבָרִים כָּאֵלּוּ, שֶׁמָּא הָאַחֵר יַגִּיד לָאִשָּׁה שֶׁפְּלוֹנִי שָׁאַל עָלֶיהָ וְזֶה יָבִיא לְהִתְקָרְבוּת בֵּינָהּ לְבֵין זֶה שֶׁשָּׁאַל עָלֶיהָ. וְדַי לַמֵּבִין 
ז. אָסוּר לְאִישׁ לִפְרֹס בִּשְׁלוֹם אִשָּׁה אֲפִלּוּ עַל יְדֵי בַּעֲלָהּ, וְאֵין שׁוּם נָפְקָא מִינָהּ בְּאֵיזֶה לָשׁוֹן הוּא מְדַבֵּר, כְּגוֹן: "שָׁלוֹם לְרַעְיָתְךָ", "דְּרִישַׁת שָׁלוֹם לְאִשְׁתְּךָ". 
ח. וְאֵין צָרִיךְ לוֹמַר שֶׁהָאִשָּׁה אֲסוּרָה לְדַבֵּר אֶל הָאִישׁ בְּאֹפֶן הִשְׁתַּעְשְׁעוּת שֶׁמְּקָרֶבֶת בָּזֶה אֶת דַּעְתּוֹ וְשִׂימַת לִבּוֹ עָלֶיהָ - הֲגַם שֶׁלִּפְעָמִים יֵשׁ בָּזֶה צֹרֶךְ לַעֲבוֹדָתָהּ, כְּגוֹן שֶׁהִיא עוֹמֶדֶת בַּחֲנוּת [בְּתוֹר מוֹכֶרֶת, זַבָּנִית], וְאֶפְשָׁר לָהּ לְהַמְשִׁיךְ לֵב הַקּוֹנִים ע"י שֶׁמְּדַבֶּרֶת בְּלָשׁוֹן רַכָּה וּבִלְשׁוֹן חֲנֻפָּה וְכַדּוֹמֶה, וּבְאֹפֶן זֶה גּוֹרֶמֶת שֶׁהַקּוֹנֶה יִתְפַּתֶּה לִקְנוֹת כֵּיוָן שֶׁיֵּשׁ לוֹ הֲנָאָה מֵאֹפֶן דִּבּוּרָהּ אֵלָיו - וַהֲרֵי זֶה מֵאֲבִיזְרַיְהוּ דְּגִלּוּי עֲרָיוֹת שֶׁיֵּהָרֵג וְאַל יַעֲבֹר. (ובשו"ת אגרות משה אה"ע ח"ד סימן ס' מובא: דאם יש לאיש הנאה לדבר עם האשה נכלל בהלאו של לא תקרבו לגלות ערוה, דהוא ביהרג ואל יעבור, וכל מה שאסור לאיש אסור לאשה ג"כ). 
ט. כַּאֲשֶׁר מְנַהֵל אוֹ מַעֲבִיד רוֹצֶה לְשַׁבֵּחַ עוֹבֶדֶת עַל מְסִירוּתָהּ וְכַדּוֹמֶה, יָכוֹל הוּא לְשַׁבֵּחַ אֶת הָעֲבוֹדָה שֶׁנֶּעֶשְׂתָה כָּרָאוּי, אֲבָל אָסוּר לוֹ לְשַׁבֵּחַ אֶת הָעוֹבֶדֶת בִּתְאָרִים אִישִׁיִּים, וְכֵן מְנַהֶלֶת אוֹ מַעֲבִידָה בְּהִתְיַחֲסוּתָהּ לְפוֹעֵל. 
י. מְאֹד צְרִיכִין לְהִזָּהֵר בְּשָׁעָה שֶׁמְּדַבְּרִים אִישׁ וְאִשָּׁה [כַּמּוּבָן בָּאֹפֶן הַמֻּתָּר כְּפִי הַנַּ"ל], שֶׁלֹּא יִכְלְלוּ בְּדִבּוּרָם הוּא וְהִיא בְּיַחַד, כְּגוֹן לוֹמַר "אֲנַחְנוּ" צְרִיכִים לְדַבֵּר עִם פְּלוֹנִי, אוֹ שֶׁ"אֲנַחְנוּ" צְרִיכִים לִקְנוֹת חֵפֶץ פְּלוֹנִי, רַק יֹאמְרוּ בְּלָשׁוֹן סְתָמִי: "צְרִיכִים" לְדַבֵּר, אוֹ "צְרִיכִים לִקְנוֹת", וּלְהַשְׁמִיט הַבִּטּוּי "אֲנַחְנוּ", וְהַחוּשׁ מֵעִיד שֶׁעַל יְדֵי שֶׁכּוֹלְלִים בְּדִבּוּר אֶת עַצְמָם בְּיַחַד גּוֹרֵם הַדָּבָר לְהִתְקָרְבוּת יְתֵרָה וִידִידוּת הַמֵּבִיא לְהִתְגָּרוּת הַיֵּצֶר הָרַע. 
יא. שְׁמִירַת הַמֶּרְחָק בֵּין עוֹבְדִים לְעוֹבְדוֹת מְחַיֶּבֶת שֶׁלֹּא לִיצֹר קֶשֶׁר בֵּין מִשְׁפְּחוֹת הָעוֹבְדִים וְהָעוֹבְדוֹת כְּגוֹן: בִּקּוּרִים מִשְׁפַּחְתִּיִּים בֵּינֵיהֶם, טִיּוּלִים מְאֻרְגָּנִים מְשֻׁתָּפִים, נֹפֶשׁ מְשֻׁתָּף בְּבָתֵּי מָלוֹן וְכַדּוֹמֶה. 
חובת השמירה על מרחק בעת העבודה
א. בְּמִדַּת הָאֶפְשָׁר רָאוּי לְהִמָּנַע מֵהוֹשָׁטַת דְּבָרִים מִיָּד לְיָד, אֶלָּא יֵשׁ לְהַנִּיחָם עַל הַשֻּׁלְחָן וְכַדּוֹמֶה. 
ב. אֵין לַעֲשׂוֹת אֶחָד לַשֵּׁנִי שֵׁרוּת כָּל שֶׁהוּא כְּגוֹן: לִקְנוֹת עֲבוּרוֹ מַאֲכָל מֵהַמַּכֹּלֶת אוֹ לְכַבְּדוֹ מִמַּאֲכָל שֶׁהֵבִיאָה מֵהַבַּיִת וְכַדּוֹמֶה, מִלְּבַד כַּאֲשֶׁר יֵשׁ תּוֹרָנוּת מְיֻחֶדֶת לִקְנוֹת עֲבוּר כָּל הָעוֹבְדִים, וְאֵין בַּדָּבָר יַחַס אִישִׁי. 
ג. לְכַתְּחִלָּה צָרִיךְ לְהַקְצוֹת חֲדָרִים נִפְרָדִים לָעוֹבְדִים וְלָעוֹבְדוֹת. 
אִם אֵין הַדָּבָר מִתְאַפְשֵׁר, צְרִיכִים הֵם לְכָל הַפָּחוֹת לָשֶׁבֶת בִּשְׁנֵי שֻׁלְחָנוֹת נִפְרָדִים כְּשֶׁבֵּינֵיהֶם מֶרְחָק נִכָּר, וּבְשׁוּם אֹפֶן אָסוּר לִשְׁנֵיהֶם לָשֶׁבֶת לְיַד שֻׁלְחָן אֶחָד, וְקַל וָחֹמֶר שֶׁלֹּא יֵשְׁבוּ זֶה מוּל זֶה בֵּין בִּשְׁעוֹת הָעֲבוֹדָה וּבֵין שֶׁלֹּא בִּשְׁעוֹת הָעֲבוֹדָה. וַאֲפִלּוּ אִם עִסּוּקָם בִּדְבָרִים שׁוֹנִים כָּל אֶחָד בַּעֲבוֹדָתוֹ שֶׁלּוֹ. 
ד. לֹא יֹאכְלוּ הָעוֹבְדִים וְהָעוֹבְדוֹת בִּמְעֹרָב (חֶדֶר אֶחָד בְּלֹא מְחִיצוֹת), אֶלָּא יֹאכְלוּ בְּהַפְרָדָה, אוֹ בִּזְמַנִּים שׁוֹנִים. 
וְכֵן לֹא תַּגִּישׁ עוֹבֶדֶת אוֹכֵל לָעוֹבְדִים, אוֹ לְהֶפֶךְ, וּבְוַדַּאי שֶׁאָסוּר לַמַּזְכִּירָה לְהַגִּישׁ קָפֶה אוֹ תֵּה וְכַדּוֹמֶה לַמְנַהֵל, אֶלָּא אִם כֵּן הִיא מְמֻנָּה מִטַּעַם הַמִּפְעָל לְהַגִּישׁ לְכָל הָעוֹבְדִים בְּשָׁוֶה, וְגַם אָז תַּקְפִּיד לֹא לְהַגִּישׁ לִפְנֵיהֶם מַמָּשׁ, אֶלָּא בְּמֶרְחַק מָה. 
ה. בְּחֶדֶר הַ"תֵּה" וְכַדּוֹמֶה לֹא יִשְׁתּוּ אוֹ יִשְׁהוּ יַחַד בְּאוֹתוֹ זְמַן, וְכֵן יֵשׁ לְיַחֵד מָקוֹם נִפְרָד לִגְבָרִים וּלְנָשִׁים לִתְלִיַּת מְעִילִים וְתִיקִים. 
ו. בְּכָל מַצָּב בָּעֲבוֹדָה אוֹ כְּשֶׁצְּרִיכִים לְדַבֵּר בֵּינֵיהֶם, יֵשׁ לִשְׁמֹר עַל מֶרְחָק בֵּינֵיהֶם, שֶׁלֹּא לַעֲבֹד אוֹ לַעֲמֹד קָרוֹב מִדַּי זֶה לָזֶה. 
אספות בעניני העבודה
א. בַּאֲסֵפוֹת עוֹבְדִים אוֹ בְּכָל הִתְכַּנְּסוּת אַחֶרֶת, עַל גְּבָרִים וְנָשִׁים לָשֶׁבֶת בְּנִפְרָד. 
ב. אֵין לַעֲרֹךְ לְעוֹבְדִים מְסִבּוֹת, אֵרוּעִים וְטִיּוּלִים, וְאֵין לְהִשְׁתַּתֵּף בָּהֶם, אֶלָּא אִם כֵּן נֶעֱרָכִים לַאֲנָשִׁים לְחוּד וּלְנָשִׁים לְחוּד - בִּזְמַנִּים שׁוֹנִים אוֹ בִּמְקוֹמוֹת שׁוֹנִים. 
הדרך לעבודה וממנה
א. אֵין לַמְנַהֵל אוֹ לְאַחַד הָעוֹבְדִים לְהַסִּיעַ בִּמְכוֹנִיתוֹ עוֹבֶדֶת אוֹ כַּמָּה עוֹבְדוֹת (וְכֵן לְהֶפֶךְ), לֹא בְּשָׂכָר וְקַל וָחֹמֶר שֶׁלֹּא בְּחִנָּם - לָעֲבוֹדָה, לַבַּיִת וּלְכָל מָקוֹם שֶׁהוּא. 
ב. כְּשֶׁיֵּשׁ הַסָּעָה מְאֻרְגֶּנֶת לָעוֹבְדִים, רָצוּי לְכַתְּחִלָּה שֶׁתִּהְיֶה הַסָּעָה נִפְרֶדֶת לִגְבָרִים וּלְנָשִׁים, וְעַל הַנָּשִׁים לְהַקְפִּיד לְמַעֵט בְּדִבּוּר עִם הַנֶּהָג. 
ג. כַּאֲשֶׁר אֵין אֶפְשָׁרוּת לְהַסָּעָה נִפְרֶדֶת, יֵשׁ לְהַקְפִּיד שֶׁלֹּא יֵשְׁבוּ אֲנָשִׁים וְנָשִׁים בְּסַפְסָל אֶחָד, וּפָשׁוּט שֶׁלְּכַתְּחִלָּה יֵשְׁבוּ הָאֲנָשִׁים מִלְּפָנִים וְהַנָּשִׁים מֵאָחוֹר, וְלֹא יְשׂוֹחֲחוּ בֵּינֵיהֶם בִּזְמַן הַנְּסִיעָה. 
ד. יֵשׁ לְהַקְפִּיד שֶׁאִשָּׁה לֹא תֵּשֵׁב בַּמּוֹשָׁב הַקִּדְמִי בְּסָמוּךְ לַנֶּהָג, אֶלָּא מֵאָחוֹר. 
ה. בְּמָקוֹם שֶׁחוֹזְרִים מֵהָעֲבוֹדָה בְּשָׁעָה מְאֻחֶרֶת בַּלַּיְלָה, יֵשׁ לְמַנּוֹת אָדָם מְיֻחָד (חֲרֵדִי) נוֹסָף, שֶׁיֵּשֵׁב לְיַד הַנֶּהָג (שֶׁגַּם הוּא חֲרֵדִי), וְיִשָּׁאֵר אִתּוֹ עַד רֶדֶת כָּל הַנָּשִׁים - כְּדֵי לִמְנֹעַ אִסּוּר יִחוּד. וְיַקְפִּידוּ שֶׁלֹּא יְשׂוֹחֲחוּ עִם הַנָּשִׁים כְּלָל 
וְלַנּוֹהֲגִים (כהרמב"ם והשו"ע) שֶׁלְּהִנָּצֵל מִ'יִּחוּד' דָּרוּשׁ שֶׁיִּהְיוּ שָׁלֹשׁ נָשִׁים וְשָׁלֹשׁ גְּבָרִים, חוֹבָה עֲלֵיהֶם לְסַדֵּר שֶׁיִּסְּעוּ אִתָּם זוּג נָשׂוּי. 
הלבוש בעבודה
א. אָסוּר לְנָשִׁים לְהַגִּיעַ לָעֲבוֹדָה בִּבְגָדִים מְהֻדָּרִים, אֶלָּא בִּבְגָדִים רְגִילִים, צְנוּעִים וּפְשׁוּטִים, הָעוֹנִים עַל כָּל דְּרִישׁוֹת הַהֲלָכָה. כְּמוֹ כֵן עֲלֵיהֶן לְמַעֵט בְּתַכְשִׁיטִים וּבֹשֶׂם (שֶׁלֹּא יִהְיֶה מֻרְגָּשׁ), וּמִכָּל דָּבָר הַמּוֹשֵׁךְ תְּשׂוּמַת לֵב. 
ב. מִפַּעַם לְפַעַם עַל הָאִשָּׁה לִבְדֹּק אִם חָל שִׁנּוּי בְּהִתְנַהֲגוּתָהּ וּבִלְבוּשָׁהּ. 
"כִּי כָּךְ דַּרְכּוֹ שֶׁל הַיֵּצֶר, הַיּוֹם אוֹמֵר לוֹ כָּךְ וּמָחָר אוֹמֵר לוֹ כָּךְ, עַד שֶׁאוֹמֵר לוֹ לֵךְ..." 
אִם הָאֲוִירָה בַּמָּקוֹם גּוֹרֶמֶת לָהּ לְהַחְלִיף אֶת הַבְּגָדִים, לִבְגָדִים מְהֻדָּרִים יוֹתֵר אוֹ צְנוּעִים פָּחוֹת, אוֹת הוּא כִּי מְקוֹם עֲבוֹדָה זֶה פָּסוּל, וְיֵשׁ לְעָזְבוֹ. 
הערות כלליות
א. הַעֲסָקַת מַזְכִּירָה פְּרָטִית דּוֹרֶשֶׁת הֶתֵּר שֶׁל רַב מֻבְהָק עַל נְחִיצוּת הַעֲסָקָתָהּ וְהַתְּנָאִים הַדְּרוּשִׁים לְכָךְ (כְּגוֹן: חֶדֶר נִפְרָד עֲבוּרָהּ וְכַדּוֹמֶה), וּלְמַעֲשֶׂה רָצוּי מְאֹד שֶׁאִשָּׁה לֹא תַּעֲבֹד כְּמַזְכִּירָה פְּרָטִית שֶׁל מְנַהֵל, רוֹפֵא וְכַדּוֹמֶה. 
ב. יֵשׁ לְהַקְפִּיד מְאֹד שֶׁלֹּא לָבוֹא לִידֵי חֲשָׁשׁ יִחוּד. וַאֲפִלּוּ אִם יֵשׁ סָפֵק לַחֲשָׁשׁ זֶה.
גַּם בְּמָקוֹם שֶׁאֵין חֲשַׁשׁ יִחוּד (כְּגוֹן: שֶׁרַבִּים נִכְנָסִים וְיוֹצְאִים אוֹ שֶׁרַבִּים רוֹאִים אוֹתָם מִבַּעַד לַחַלּוֹן) - אֵין לְעוֹבֵד וְעוֹבֶדֶת לַעֲבֹד יַחַד בְּחֶדֶר אֶחָד שֶׁאֵין בּוֹ עוֹבְדִים נוֹסָפִים. 
וְכֵן יֵשׁ לְהַקְפִּיד שֶׁלֹּא לָבוֹא מֻקְדָּם מִדַּי אוֹ לָצֵאת מְאֻחָר, בְּאֹפֶן שֶׁיִּמָּצְאוּ יַחַד בִּמְקוֹם הָעֲבוֹדָה רַק עוֹבֵד עִם עוֹבֶדֶת. 
ג. שְׂמָחוֹת פְּרָטִיּוֹת שֶׁל עוֹבֵד/עוֹבֶדֶת, אֲשֶׁר אֵינָן נֶעֱרָכוֹת בְּהַפְרָדָה לְפִי כְּלָלֵי הַצְּנִיעוּת, אֵין לְהִשְׁתַּתֵּף בָּהֶן. 
ד. שְׂמָחוֹת פְּרָטִיּוֹת וְאִישִׁיּוֹת יוֹתֵר, (כְּגוֹן יוֹם הֻלֶּדֶת, שֶׁבַע בְּרָכוֹת מְצֻמְצָם וְכַדּוֹמֶה), שֶׁלֹּא הֻזְמְנוּ אֵלָיו כָּל הָעוֹבְדִים בְּשָׁוֶה, אֶלָּא עוֹבֶדֶת אַחַת, אֵין לָהּ לְהִשְׁתַּתֵּף בָּהֶם (אֲפִלּוּ בְּלִוּוּי בַּעֲלָהּ), גַּם אִם נֶעֱרָכוֹת בְּהַפְרָדָה מֻחְלֶטֶת. 
ה. אִם מַרְגִּישִׁים שֶׁיֵּשׁ בִּמְקוֹם הָעֲבוֹדָה מִישֶׁהוּ אוֹ מִישֶׁהִי שֶׁמְּנַסֶּה לְהַשְׁפִּיעַ לְרָעָה עַל הָרוּחָנִיּוּת, יֵשׁ לִשְׁאֹל לְרַב מֻבְהָק אִם לְהַמְשִׁיךְ לַעֲבֹד בְּמָקוֹם זֶה. וּבָרוּר שֶׁאִם יֵשׁ בַּמָּקוֹם עוֹבֵד שֶׁאֵינוֹ שׁוֹמֵר עַל גִּדְרֵי הַצְּנִיעוּת בֵּין הָעוֹבְדִים, בְּדִבּוּר לֹא נָקִי אוֹ בְּהַנְהָגָה לֹא צְנוּעָה, חוֹבָה לַעֲזֹב עֲבוֹדָה זוֹ, וּפַרְנָסָה תָּבוֹא מִשָּׁמַיִם. 
ו. בַּעֲלֵי חֲנֻיּוֹת, מִשְׂרָדִים, צַרְכָנִיּוֹת וְכַדּוֹמֶה, וְכֵן אֲנָשִׁים פְּרָטִיִּים הַמַּעֲסִיקִים עוֹזְרוֹת בַּיִת וְעוֹבְדוֹת נִקָּיוֹן, מֻטֶּלֶת עֲלֵיהֶם חוֹבָה מֵעִקַּר הַדִּין לְהַקְפִּיד עַל לְבוּשׁ הָעוֹבְדוֹת (כּוֹלֵל עוֹבְדוֹת שֶׁאֵינָן חֲרֵדִיּוֹת), שֶׁיִּהְיֶה עַל פִּי כָּל כְּלָלֵי הַצְּנִיעוּת, וּלְלֹא קֻלּוֹת. כְּמוֹ כֵן מֵחוֹבַת הַמַּעֲסִיקִים לְהַקְפִּיד עַל עוֹבְדֵיהֶם שֶׁיִּשְׁמְרוּ אֶת כָּל הַכְּלָלִים הַנַּ"ל הֲלָכָה לְמַעֲשֶׂה. גַּם עַל הַבְּעָלִים לִדְרֹשׁ וּלְוַדֵּא קִיּוּם תַּקָּנוֹת אֵלּוּ אֵצֶל נְשׁוֹתֵיהֶם וְלִזְכֹּר לְהַתְנוֹת זֹאת עוֹד בִּתְחִלַּת הָעֲבוֹדָה. 
אפנים שאסור לעבד במשרד אף על פי שאין שם אסור יחוד
בָּחוּר, אַלְמָן אוֹ גָּרוּשׁ, בְּמִשְׂרָד שֶׁיֵּשׁ שָׁם נָשִׁים: 
א. אָסוּר לְמִי שֶׁאֵין לוֹ אִשָּׁה לַעֲבֹד בִּקְבִיעוּת בְּמָקוֹם שֶׁנִּמְצָאוֹת שָׁם נָשִׁים, אֲפִלּוּ בְּאֹפֶן דְּלִיכָּא אִסּוּר יִחוּד, וַאֲפִלּוּ אִם אֵין הַנָּשִׁים נִמְצָאוֹת שָׁם כָּל הַיּוֹם, רַק בָּאוֹת מִפַּעַם לְפַעַם, לְפִי שֶׁחָשְׁשׁוּ חֲזַ"ל שֶׁמָּא יִתְגָּרֶה בַּנָּשִׁים כֵּיוָן שֶׁאֵין לוֹ פַּת בְּסַלּוֹ. וְלָכֵן, בָּחוּר, אַלְמָן אוֹ גָּרוּשׁ, אֵין לוֹ לַעֲבֹד אֶלָּא בְּמָקוֹם שֶׁאֵין מִן הַצֹּרֶךְ שֶׁיְּהֵא לוֹ שַׁיָּכוּת עִם נָשִׁים בְּאֹפֶן קָבוּעַ. 
ב. בַּמֶּה דְּבָרִים אֲמוּרִים, בְּאֹפֶן שֶׁצָּרִיךְ שֶׁיְּהֵא לוֹ שַׁיָּכוּת עִם הַנָּשִׁים, כְּגוֹן שֶׁהָאִשָּׁה הִיא מַזְכִּירָה, וְהָאִישׁ הוּא מוֹכֵר, זַבָּן, וְכַדּוֹמֶה, אֲבָל אִם אֹפֶן עֲבוֹדָתוֹ הוּא כָּזֶה שֶׁאֵין לוֹ צֹרֶךְ כְּלָל לִהְיוֹת לוֹ שׁוּם שַׁיָּכוּת עִם הַנָּשִׁים, אָז הֲגַם שֶׁיּוֹשֵׁב כָּל הַיּוֹם בְּמִשְׂרָד עִם נָשִׁים, לִיכָּא אִסּוּר בְּמָקוֹם שֶׁאֵין שְׁאֵלָה שֶׁל יִחוּד. 
ג. יֵשׁ לְעַיֵּן בְּאֹפֶן שֶׁאֵינוֹ יוֹשֵׁב בִּקְבִיעוּת מָקוֹם אֶחָד עִם נָשִׁים, אֶלָּא שֶׁיֵּשׁ לוֹ קֶשֶׁר עִם אֵיזֶה אִשָּׁה בְּאֹפֶן קָבוּעַ בְּאֶמְצָעוּת הַטֶּלֶפוֹן, אִם זֶה גַּם כֵּן בְּגֶדֶר הַנַּ"ל שֶׁאֵין לַעֲשׂוֹת כֵּן כְּדֵי שֶׁלֹּא יִתְגָּרֶה בַּנָּשִׁים, וְהַסְּבָרָא נוֹטָה לְהַחְמִיר. 
לַעֲבֹד בְּמִשְׂרָד שֶׁנִּמְצָאוֹת שָׁם נָשִׁים כְּשֶׁאֵין אִשְׁתּוֹ בָּעִיר: 
א. אַף מִי שֶׁהֻתַּר לוֹ לַעֲבֹד בְּמָקוֹם שֶׁנִּמְצָאוֹת נָשִׁים בְּאֹפֶן קָבוּעַ, לְכַתְּחִלָּה יֵשׁ לְדַיֵּק לַעֲבֹד דַּוְקָא בְּאוֹתָהּ עִיר שֶׁאִשְׁתּוֹ נִמְצֵאת שָׁמָּה, וּבְדִיעֲבַד מֻתָּר גַּם כְּשֶׁאֵין אִשְׁתּוֹ בְּאוֹתָהּ הָעִיר. 
ב. וּמִסְתַּבֵּר שֶׁאֲפִלּוּ אִם עוֹבֵד בְּעִיר אַחֶרֶת, אֶלָּא שֶׁבְּכָל לַיְלָה לָן בְּבֵיתוֹ, הֲרֵי זֶה בְּגֶדֶר יֵשׁ לוֹ פַּת בְּסַלּוֹ, וְהַמַּחְמִירִין אַיְרֵי בְּאֹפֶן שֶׁאֵינוֹ לָן בְּבֵיתוֹ. 
פְּנוּיָה אוֹ גְּרוּשָׁה אוֹ אַלְמָנָה לְעִנְיַן עֲבוֹדָה בְּמִשְׂרָד שֶׁיֵּשׁ שָׁם אֲנָשִׁים: 
א. כַּמָּה רִאשׁוֹנִים הֶחְמִירוּ לְאִשָּׁה שֶׁאֵינָהּ נְשׂוּאָה לְאִישׁ לַעֲבֹד בְּאֹפֶן קָבוּעַ עִם אֲנָשִׁים, אֲפִלּוּ בָּאֳפָנִים שֶׁאֵין בָּהֶם אִסּוּר יִחוּד, וּכְמוֹ שֶׁהֶחְמִירוּ לְאִישׁ שֶׁאֵין לוֹ אִשָּׁה לַעֲבֹד בְּאֹפֶן קָבוּעַ בְּמָקוֹם שֶׁיֵּשׁ שָׁם נָשִׁים, מֵחֲמַת שֶׁהֶחְמִירוּ לְמִי שֶׁאֵין לוֹ פַּת בְּסַלּוֹ שֶׁמָּא יִתְגָּרֶה בַּנָּשִׁים, וְהוּא הַדִּין שֶׁכָּתְבוּ לְהַחְמִיר בְּנָשִׁים שֶׁמָּא יִתְגָּרוּ בָּאֲנָשִׁים, וּבְדִיעֲבַד יֵשׁ לְהָקֵל בְּמָקוֹם שֶׁהָאֲנָשִׁים שֶׁעוֹבְדִים שָׁם יֵשׁ לָהֶם נָשִׁים, וְהֵם יְרֵאִים וּשְׁלֵמִים (וְכַמּוּבָן בְּאֹפֶן דְּלִיכָּא שׁוּם חֲשָׁשׁ שֶׁל יִחוּד). 
ב. אוּלָם, בְּמָקוֹם שֶׁעוֹבֵד שָׁם בָּחוּר, גָּרוּשׁ אוֹ אַלְמָן, אוֹ אֲפִלּוּ אִישׁ שֶׁיֵּשׁ לוֹ אִשָּׁה, אֶלָּא שֶׁאֵינוֹ יְרֵא שָׁמַיִם, וְאֵינוֹ חוֹשֵׁשׁ עַל אִסּוּר עֲרָיוֹת, וּלְצֹרֶךְ הָעֲבוֹדָה צָרִיךְ הָאִשָּׁה שֶׁתִּהְיֶה לָהּ שַׁיָּכוּת עִמּוֹ, אֲזַי נָכוֹן לְאִשָּׁה פְּנוּיָה אוֹ גְּרוּשָׁה אוֹ אַלְמָנָה לְהִמָּנַע מִלַּעֲבֹד שָׁם. וּבִשְׁעַת הַדְּחַק גָּדוֹל יֵשׁ לְהָקֵל אִם הוּא בְּמָקוֹם שֶׁלֹּא שַׁיָּךְ שֶׁיָּבוֹאוּ בְּשׁוּם פַּעַם לִידֵי אִסּוּר יִחוּד. 
אִשָּׁה נְשׂוּאָה לְעִנְיַן עֲבוֹדָה בְּמִשְׂרָד: 
א. יֵשׁ מֵהָרִאשׁוֹנִים שֶׁהֶחְמִירוּ גַּם לְאִשָּׁה נְשׂוּאָה מִלַּעֲבֹד בְּאֹפֶן קָבוּעַ בְּמָקוֹם שֶׁיֵּשׁ שָׁם אֲנָשִׁים, וּלְכַתְּחִלָּה צְרִיכִים לְהַחְמִיר שֶׁלֹּא תַּעֲבֹד אֶלָּא בְּמָקוֹם שֶׁאֵין כָּל צֹרֶךְ לִהְיוֹת לָהּ שַׁיָּכוּת עִם אֵיזֶה אִישׁ, וּבְדִיעֲבַד יֵשׁ לְהָקֵל. 
ב. אָכֵן, אִם עוֹבֵד שָׁם בָּחוּר, גָּרוּשׁ אוֹ אַלְמָן, אוֹ מִי שֶׁיֵּשׁ לוֹ אִשָּׁה אַךְ הוּא אָדָם קַל וּפָרוּץ בְּאִסּוּרֵי עֲרָיוֹת, בְּאֹפֶן שֶׁצְּרִיכָה לִהְיוֹת לָהּ שַׁיָּכוּת עִמּוֹ לְצֹרֶךְ הָעֲבוֹדָה, יֵשׁ לְהַחְמִיר אֲפִלּוּ בְּדִיעֲבַד שֶׁלֹּא לַעֲבֹד שָׁם, אוּלָם בִּשְׁעַת הַדְּחַק יֵשׁ לְהָקֵל אַךְ וְרַק בְּאֹפֶן שֶׁלֹּא שַׁיָּךְ לָבוֹא בְּשׁוּם פַּעַם לִידֵי אִסּוּר יִחוּד, כְּגוֹן בְּמָקוֹם שֶׁרַבִּים נִמְצְאוּ שָׁם תָּמִיד. 
לַעֲבֹד בִּקְבִיעוּת בְּמָקוֹם שֶׁיְּכוֹלִים לָבוֹא אֵיזֶה פַּעַם לִידֵי יִחוּד: 
א. אָסוּר לְאִישׁ וְאִשָּׁה לִקְבֹּעַ עַצְמָם לַעֲבֹד בְּמָקוֹם שֶׁאֶפְשָׁר לָהֶם לָבוֹא בְּאֵיזֶה פַּעַם וְאֹפֶן לִידֵי אִסּוּר יִחוּד - הֲגַם שֶׁבַּמָּקוֹם הַהוּא בְּדֶרֶךְ כְּלָל לִיכָּא יִחוּד, אֲפִלּוּ הָכִי אִם יֵשׁ רַק הֵיכָא תִּמְצָא שֶׁיָּבוֹאוּ לִידֵי יִחוּד - אָסוּר. וְדָבָר זֶה שָׁכִיחַ כְּגוֹן שֶׁבְּמֶשֶׁךְ כָּל הַיּוֹם נִמְצָאִים שָׁם כַּמָּה אֲנָשִׁים וְכַמָּה נָשִׁים, וְגַם יֵשׁ דְּרִיסַת רֶגֶל לִשְׁאָר אֲנָשִׁים מִבַּחוּץ, אֲבָל בִּגְמַר שְׁעוֹת עֲבוֹדָה הוּא מִלְּתָא דִּשְׁכִיחָא שֶׁאִישׁ וְאִשָּׁה יִשָּׁאֲרוּ לְשָׁעוֹת נוֹסָפוֹת וְשׁוּב תִּהְיֶה שְׁאֵלָה שֶׁל יִחוּד - וְלָכֵן אָסוּר. 
ב. וַאֲפִלּוּ אִם הַתָּכְנִית הִיא בְּעֵצָה וְתַחְבּוּלָה שֶׁלֹּא יִהְיֶה אָז אִסּוּר יִחוּד, כְּגוֹן שֶׁיִּפְתְּחוּ אָז אֶת הַדֶּלֶת אוֹ הַחַלּוֹן אוֹ אֵיזֶה עֵצָה אַחֶרֶת, אֲפִלּוּ הָכִי אָסוּר, דְּכֵיוָן דְּהוּא בְּאֹפֶן קָבוּעַ חָשְׁשׁוּ חֲזַ"ל שֶׁמָּא יִשְׁכְּחוּ פַּעַם לַעֲשׂוֹת אוֹתָהּ תַּחְבּוּלָה לִמְנוֹעַ מַצָּב שֶׁל יִחוּד, וְנִמְצָא שֶׁיִּכָּשְׁלוּ בְּאִסּוּר יִחוּד. 
ג. וְלָכֵן צְרִיכִים לִקְבֹּעַ אֶת עַצְמָם מִתְּחִלָּה לְכָךְ שֶׁלֹּא יִשָּׁאֲרוּ בְּשׁוּם פַּעַם לְשָׁעוֹת נוֹסָפוֹת, אוֹ שֶׁאוֹתָהּ הָעֵצָה שֶׁרוֹצִים לְהִשְׁתַּמֵּשׁ בָּהּ בַּזְּמַן הַהוּא שֶׁלֹּא יִהְיֶה יִחוּד [כְּגוֹן שֶׁתִּהְיֶה הַחַלּוֹן פָּתוּחַ], יַעֲשׂוּ כֵּן בְּכָל מֶשֶׁךְ הַיּוֹם, שֶׁבָּזֶה נִמְצָא שֶׁאֵין צְרִיכִים לַעֲשׂוֹת תַּחְבּוּלָה מְיֻחֶדֶת לִמְנֹעַ אִסּוּר יִחוּד בְּאוֹתָן שָׁעוֹת נוֹסָפוֹת, וּבִכְהַאי גַּוְנָא מֻתָּר. 
מִי שֶׁצָּרִיךְ לָלֶכֶת לְאֵיזֶה מִשְׂרָד [שֶׁאֵינוֹ בִּמְקוֹם עֲבוֹדָתוֹ], הַאִם עָלָיו לְבָרֵר מִתְּחִלָּה אִם קַיָּם שָׁם חֲשַׁשׁ יִחוּד: 
הַהוֹלֵךְ לְמִשְׂרָד שֶׁאֵינוֹ מְקוֹם עֲבוֹדָתוֹ בְּשָׁעָה שֶׁאֵין בַּמִּשְׂרָד הַהוּא אֶלָּא אִשָּׁה אַחַת אוֹ ב' נָשִׁים שֶׁיֵּשׁ בָּזֶה אִסּוּר יִחוּד, אֶלָּא שֶׁאֵינוֹ יוֹדֵעַ אִם יֵשׁ שָׁם דְּרִיסַת הָרֶגֶל לַאֲנָשִׁים אֲחֵרִים בְּלִי נְטִילַת רְשׁוּת מֵהָאִשָּׁה אוֹ הַנָּשִׁים הַנִּמְצָאוֹת שָׁם, אָסוּר לוֹ לְהִכָּנֵס לְתוֹךְ הַמִּשְׂרָד, אֶלָּא אִם כֵּן בֵּרֵר פְּרָט זֶה לִפְנֵי כֵן. 
אִם בְּשָׁעָה שֶׁהוּא שָׁם נִתְבָּרֵר לוֹ דְּאֵין כָּאן שׁוּם גִּישָׁה לַאֲנָשִׁים אֲחֵרִים, מִן הַדִּין צָרִיךְ לִבְרֹחַ מִשָּׁם מִיָּד כְּדֵי שֶׁלֹּא יִכָּשֵׁל חַס וְחָלִילָה בְּאִסּוּר יִחוּד. 
אחריות אב ששולח את בתו לעבד במשרד
א. הַחוֹב מֻטָּל עַל כָּל אָב שֶׁשּׁוֹלֵחַ אֶת בִּתּוֹ לַעֲבֹד בְּאֵיזֶה מִשְׂרָד, שֶׁיֵּלֵךְ הוּא בְּעַצְמוֹ מִקֹּדֶם לְשָׁם, וְיִבְדֹּק אִם אֵין קַיָּם שָׁם חֲשַׁשׁ יִחוּד בְּאֵיזֶה צוּרָה שֶׁהִיא, וְכֵן יִרְאֶה וְיַבְחִין בִּכְלָלוּת הַהִתְנַהֲגוּת אוֹתָהּ סְבִיבָה, וּמַהוּת הָאֲנָשִׁים שֶׁעוֹבְדִים שָׁם, וַאֲפִלּוּ אִם קָבַע שֶׁהַכֹּל כַּדִּין, עִם כָּל זֶה חַיָּב לְבַקֵּר שׁוּב מִזְּמַן לִזְמַן, כְּדֵי לִרְאוֹת שֶׁלֹּא נַעֲשׂוּ שָׁם אֵיזֶה שִׁנּוּיִים בְּנוֹגֵעַ לְכָל הָאָמוּר. 
ב. פִּקּוּחַ תְּמִידִי: 
נָכוֹן הַדָּבָר לְהָשִׂים עֵינָא פְּקִיחָא מִזְּמַן לִזְמַן בַּמִּשְׂרָד לִבְדֹּק וְלִבְחֹן אִם הַכֹּל נַעֲשֶׂה בְּהֶכְשֵׁר בְּלִי שׁוּם מִכְשׁוֹלוֹת בְּהַנּוֹגֵעַ לְאִסּוּר יִחוּד, אֲפִלּוּ אִם בְּשָׁעָה שֶׁהֵחֵל לַעֲבֹד הַמִּשְׂרָד נִסְדַר הַחֶדֶר (אוֹ הַחֲדָרִים) בָּאֹפֶן הֲכִי טוֹב, כִּי הַמְּצִיאוּת הִיא שֶׁבְּרֹב יָמִים נִשְׁתַּנָּה אוֹ נִסְדַר מֵחָדָשׁ, וְהֶחָכָם עֵינָיו בְּרֹאשׁוֹ. 


Chapter 5

פרק ה - הלכות צניעות כלליים הנוגעים לכל מקום
א. שחוק וקלות ראש:
א. אִישׁ וְאִשָּׁה אֲסוּרִים לְשַׂחֵק בְּיַחַד בְּמִשְׂחָקִים. 
ב. וְכֵן אֲסוּרִים אִישׁ וְאִשָּׁה לִצְחֹק בְּיַחַד עַל אֵיזֶה דָּבָר. 
ג. וְלָכֵן, כְּשֶׁצְּרִיכִים לְדַבֵּר אֵיזֶה דָּבָר לְצֹרֶךְ הָעֲבוֹדָה, אֵין לְהִשְׁתַּמֵּשׁ בְּבִטּוּיִים בִּלְשׁוֹן סָגִי-נָהוֹר הַמְעוֹרְרִים גִּחוּךְ, כְּגוֹן: "הַאִם דִּבַּרְתְּ עַתָּה עִם הַ'פִּקֵּחַ הַגָּדוֹל שֶׁבָּעוֹלָם'" = כַּוָּנָתוֹ לְמִישֶׁהוּ טִפֵּשׁ גָּדוֹל. 
"כִּמְדֻמֶּה שֶׁבַּעַל-הַבַּיִת עָבְרָה עָלָיו לַיְלָה טוֹב עִם שֵׁנָה מְתוּקָה" = כַּוָּנָתוֹ שֶׁבַּעַל הַבַּיִת אֵינוֹ בְּמַצַּב רוּחַ טוֹב הַיּוֹם, וְכַדּוֹמֶה. 
ב. קריצת ידים ורמיזת עינים:
א. אֲסוּרִים אִשָּׁה וְאִישׁ לִקְרֹץ בַּיָּדַיִם אוֹ לִרְמֹז בָּעֵינַיִם זֶה לָזֶה. 
ב. וְיֵשׁ בָּזֶה ב' אֳפָנִים, הָא' בְּאֹפֶן שֶׁל חִבָּה וְשַׁעֲשׁוּעִים, שֶׁזֶּהוּ אִסּוּר דְּאוֹרַיְתָא שֶׁל "לֹא תִּקְרְבוּ לְגַלּוֹת עֶרְוָה", וְהוּא בִּכְלַל אֲבִיזְרַיְהוּ דְּגִלּוּי עֲרָיוֹת שֶׁיֵּהָרֵג וְאַל יַעֲבֹר, וְהַב' שֶׁלֹּא בְּאֹפֶן חִבָּה, כִּי אִם כְּעֵין שָׂפָה מְשֻׁתֶּפֶת בְּדֶרֶךְ רֶמֶז, הַמּוֹרֶה עַל אַחְדוּת [שְׂפַת-סִימָנִים], שֶׁדָּבָר זֶה אָסוּר מִדְּרַבָּנָן. 
ג. וְלָכֵן, נִדְרָשׁ זְהִירוּת בָּזֶה, כְּגוֹן אִם נִכְנָס אֶחָד לַמִּשְׂרָד בְּמַצַּב-רוּחַ רַע, אֲסוּרִים הָאִישׁ וְהָאִשָּׁה לְרַמֵּז בִּידֵיהֶם אוֹ בְּעֵינֵיהֶם אוֹ שְׁאָר סִימָנִים בֵּין זֶה לָזֶה שֶׁכָּךְ הוּא הַמַּצָּב, שֶׁזֶּה מוֹרֶה עַל הַשֻּׁתָּפוּת וְהָאַחְדוּת שֶׁשּׁוֹרָה בֵּינֵיהֶם, שֶׁכָּאָמוּר יֵשׁ בָּזֶה אִסּוּר מִדְּרַבָּנָן. 
ג. נגיעה
אָסוּר לְאִישׁ לִגֹּעַ בְּאִשָּׁה וְכֵן אִשָּׁה בְּאִישׁ, וּבְרֹב הַמִּקְרִים הֲרֵי זֶה בְּיֵהָרֵג וְאַל יַעֲבֹר. וַאֲפִלּוּ נְגִיעָה שֶׁלֹּא בְּדֶרֶךְ חִבָּה אֲסוּרָה. 
אִסּוּר נְגִיעָה נוֹהֵג אֲפִלּוּ בְּיַלְדָּה קְטַנָּה מִגִּיל שָׁלֹשׁ. 
ד. נגיעה בקרובות
א. וּבִמְיֻחָד הוּא אָסוּר בִּקְרוֹבוֹת, כְּמוֹ בְּגִיסָה, אוֹ חֲמוֹתוֹ, אוֹ כַּלָּתוֹ, אוֹ דּוֹדָתוֹ, אוֹ אַחְיָנִיתוֹ וְכַדּוֹ'. וּכְמוֹ כֵן בַּאֲחוֹתוֹ - אֶלָּא שֶׁבַּאֲחוֹתוֹ יֵשׁ שֶׁדָּנוּ לְהָקֵל עַד גִּיל שֵׁשׁ - שֶׁבַע. בְּאֹפֶן רָגִיל שֶׁאֵינוֹ מְבִיאוֹ לְהִרְהוּר (עיין מקורות בספר "הצנע לכת" פ"ב). 
וּמִדְרַבָּנָן אָסוּר אֲפִלּוּ בִּנְגִיעָה דֶּרֶךְ בֶּגֶד. וּרְאֵה מַה שֶׁכָּתוּב בַּהֶמְשֵׁךְ אוֹדוֹת הַנִּצְרָך אוֹ הַנִּצְרֶכֶת לְטִפּוּל רְפוּאִי. 
ב. מְסִירוּת חֵפֶץ מֵאִישׁ לְאִשָּׁה אוֹ מֵאִשָּׁה לָאִישׁ מֻתָּר מִן הַדִּין, אַךְ יִזָּהֲרוּ מְאֹד שֶׁלֹּא יִגְּעוּ זֶה בָּזֶה, שֶׁזֶּהוּ בִּכְלָל נְגִיעָה שֶׁלֹּא לְצֹרֶךְ. 
ג. מִצַּד זְהִירוּת, יֵשׁ מַחְמִירִין גַּם בִּמְסִירַת חֵפֶץ מִיָּדוֹ לְיָדָהּ אוֹ מִיָּדָהּ לְיָדוֹ. 
עֵצָה טוֹבָה: 
כְּדֵי לִמְנֹעַ אִי-נְעִימוּת, רָאוּי וְהָגוּן לְהַתְנוֹת בִּמְפֹרָשׁ בִּתְקוּפַת תְּחִלַּת עֲבוֹדָתָם שֶׁלֹּא יִמְסְרוּ חֲפָצִים מִיָּד לְיָד. 
הַנִּסָּיוֹן מֵעִיד בְּמִשְׂרָדִים שֶׁכְּשֶׁמְּעַיְּנִים בְּיַחַד עַל הַמַּחְשֵׁב בָּאִים לִידֵי נְגִיעָה, וּמֵהַנָּכוֹן לְהַנְהִיג שֶׁיַּעַמְדוּ זֶה מִזֶּה בְּמֶרְחָק צָנוּעַ. 
ה. נתינת יד דרך נימוס
כָּתְבוּ בָּרִאשׁוֹנִים (החנוך והריטב"א) וְכֵן הוּבָא בְּכָל הַפּוֹסְקִים שֶׁאַף נְתִינַת יָד דֶּרֶךְ נִימוּס (כְּמוֹ שֶׁנָּהוּג בְּעֵת אֲמִירַת שָׁלוֹם וְכַדּוֹ') הֲרֵי זֶה אָסוּר בְּאִסּוּר גָּמוּר. וּכְבָר הוֹרוּ בָּזֶה הַחֲזוֹ"א וּשְׁאָר הַפּוֹסְקִים שֶׁהוּא יֵהָרֵג וְאַל יַעֲבֹר. 
ו. אין עצה ואין תבונה לנגד ה'.
לִפְעָמִים יִקְרֶה שֶׁנִּפְגָּשִׁים בַּאֲנָשִׁים אוֹ נָשִׁים חִלּוֹנִיִּים אוֹ גּוֹיִם, שֶׁהַדֶּרֶךְ אֶצְלָם לְהוֹשִׁיט יָד זֶה לָזֶה, וְהָעֵצָה בָּזֶה לוֹמַר בְּדֶרֶךְ כָּבוֹד שֶׁאֶצְלֵנוּ אֵין נוֹהֲגִים לְהוֹשִׁיט יָד אֲפִלּוּ קְרוֹבֵי מִשְׁפָּחָה מִטַּעֲמֵי הַדָּת, וְהַדָּבָר יָדוּעַ שֶׁיִּתְחַשְּׁבוּ בָּזֶה מְאֹד. 
וְהַגָּאוֹן רַבִּי יַעֲקֹב יִשְׂרָאֵל קַנְיֶיבְסְקִי כָּתַב בְּמִכְתָּבוֹ (קרינא דאיגרתא ח"א מכתב קס"ב): וּמַה שֶּׁכָּתַבְתָּ דְּכַאֲשֶׁר אִשָּׁה מַגִּישָׁה מִקֹּדֶם יָדָהּ יֵשׁ בָּזֶה מִשּׁוּם מַלְבִּין בָּרַבִּים אִם לֹא יַחְזִיר לָהּ יָד, חַס וְשָׁלוֹם לוֹמַר כֵּן, דַּאֲפִלּוּ וַדַּאי תִּתְבַּיֵּשׁ בָּרַבִּים אֵין בָּזֶה שׁוּם צַד הֶתֵּר בַּמֶּה שֶׁהָאֶחָד יִתְבַּיֵּשׁ מֵחֲמַת מְנִיעַת הָעֲבֵרָה, וְכַמּוּבָן שֶׁכֵּן הַדָּבָר לְהֶפֶךְ גַּם כְּשֶׁאִישׁ מַגִּישׁ קֹדֶם יָדוֹ לָאִשָּׁה לֹא תָּחוּשׁ הָאִשָּׁה לְהַלְבָּנַת פָּנָיו וּמְחֻיֶּבֶת הִיא לְהִמָּנַע מִנְּתִינַת יָד. 
ז. השתמשות בנשים:
א. אָסוּר לְאִשָּׁה לְשָׁרֵת לְאִישׁ שֶׁאֵינוֹ בַּעֲלָהּ, בִּדְבָרִים שֶׁדֶּרֶךְ אִשָּׁה לְשַׁמֵּשׁ אֶת בַּעֲלָהּ, כְּגוֹן לִמְזֹג לוֹ כּוֹס, וּלְהַנִּיחוֹ לְפָנָיו עַל הַשֻּׁלְחָן בְּדֶרֶךְ כָּבוֹד. (שו"ע אהע"ז סי' כ"א סעי' ה') 
ח. ישיבה במקומות נפרדים:
א. כְּשֶׁעוֹבְדִים אֲנָשִׁים וְנָשִׁים בְּיַחַד, צְרִיכִין לְהִזָּהֵר שֶׁלֹּא יֵשְׁבוּ עַל שֻׁלְחָן אֶחָד, רַק יְסַדְּרוּ הַמִּשְׂרָד בְּאֹפֶן שֶׁיֵּשְׁבוּ אֲנָשִׁים בִּפְנֵי עַצְמָם, וְנָשִׁים בִּפְנֵי עַצְמָן, בְּשֻׁלְחָנוֹת נִפְרָדִים. (שו"ת הרדב"ז ח"ג סי' תתקי"ט) 
ב. בְּמִשְׂרָד שֶׁעוֹבְדִים אֲנָשִׁים וְנָשִׁים, יֵשׁ חִיּוּב לְסַדֵּר הַשֻּׁלְחָנוֹת בְּאֹפֶן שֶׁהָאֲנָשִׁים לֹא יִרְאוּ הַנָּשִׁים לְנֶגֶד עֵינֵיהֶם בְּיָשְׁבָם אֵצֶל שֻׁלְחָנָם. 
ג. כְּשֶׁצְּרִיכִין אִישׁ וְאִשָּׁה לִמְסֹר אֵיזֶה חֵפֶץ זֶה לָזֶה, עֲלֵיהֶם לְהִזָּהֵר בְּיוֹתֵר שֶׁלֹּא יַעַמְדוּ בְּקֵרוּב זֶה לָזֶה שֶׁיּוּכְלוּ ח"ו לָבוֹא לִידֵי נְגִיעָה, וְכֵן נִדְרָשׁ זְהִירוּת בִּשְׁעַת מְסִירַת אֵיזֶה חֵפֶץ שֶׁלֹּא יִתְכּוֹפֵף הָאֶחָד לְמַעְלָה מֵרָאשׁוֹתָיו שֶׁל הַשֵּׁנִי. 
ט. מסיבות:
מֵהַנָּכוֹן לְהִמָּנַע מִלְּהִשְׁתַּתֵּף בִּמְסִבּוֹת שׁוֹנוֹת שֶׁעוֹרְכִים בְּכַמָּה מִשְׂרָדִים שֶׁמִּתְאַסְּפִים אֲנָשִׁים וְנָשִׁים יַחַד, וְאִם עוֹבֶדֶת בֵּין נָכְרִים אוֹ חִלּוֹנִיִּים שֶׁאִי אֶפְשָׁר לָהּ לְהִמָּנַע מִזֶּה, תִּזָּהֵר בְּכָל הַתֹּקֶף שֶׁלֹּא תִּתְיַשֵּׁב סָמוּךְ לִגְבָרִים וְתִמָּנַע מִלְּדַבֵּר עִמָּהֶן. 
י. נתינת מתנות:
א. אָסוּר לְאִישׁ לִתֵּן מַתָּנָה לְאִשָּׁה, וְכֵן הָאִשָּׁה אֲסוּרָה לִתֵּן מַתָּנָה לְאִישׁ, שֶׁדָּבָר זֶה גּוֹרֵם לְחִבָּה בֵּינֵיהֶם. (רמ"א או"ח סוף סימן תרצ"ה לגבי משלוח מתנות) 
ב. אוּלָם, מֻתָּר לִתֵּן לָהּ הוֹסָפָה [הַעֲנָקָה] לִכְבוֹד יוֹם טוֹב בְּדֶרֶךְ מַשְׂכֹּרֶת וְכַדּוֹמֶה, שֶׁדָּבָר זֶה הוּא חֵלֶק מֵהַתַּשְׁלוּמִין - בְּרַם הַיְנוּ דַּוְקָא אִם מוֹסִיף כָּךְ בְּשָׁוֶה גַּם לִשְׁאָר צֶוֶת הָעוֹבְדִים. 
ג. וְכֵן אִם הַבַּעַל הַבַּיִת קוֹנֶה לְכָל הַפּוֹעֲלִים דָּבָר שָׁוֶה לְכָל אֶחָד וְאֶחָד - מֻתָּר לִתֵּן גַּם לְהָאִשָּׁה, שֶׁגַּם זֶה בִּכְלַל אֹפֶן שֶׁל הַתַּשְׁלוּמִין, אֲבָל אָסוּר לִתֵּן מַתָּנָה מְיֻחֶדֶת לְהָאִשָּׁה, הֲגַם שֶׁנּוֹתֵן אֵיזֶה מַתָּנָה גַּם לַאֲחֵרִים. 
ד. וּבְעִנְיָן קְנִיַּת סְעוּדַת צָהֳרַיִם בִּשְׁבִיל כָּל הָעוֹבְדִים בַּמִּשְׂרָד וְכַדּוֹמֶה - אִם הַבַּעַל הַבַּיִת הוּא הַקּוֹנֶה, וְקוֹנֶה עֲבוּר כֻּלָּם, בְּשָׁוֶה, הֲרֵי זֶה כְּחֵלֶק מִן שְׂכַר הָעֲבוֹדָה וּמֻתָּר. אַךְ יִזָּהֵר שֶׁלֹּא יַגִּישׁ לְפָנֶיהָ. 
ה. אָכֵן אִם אֵינוֹ חֵלֶק שֶׁל הַתַּשְׁלוּמִין, אוֹ שֶׁבְּיוֹם מְסֻיָּם רוֹצֶה אֶחָד לְהִתְנַדֵּב סְעוּדָה בִּשְׁבִיל אֵיזֶה אִשָּׁה - אָסוּר. 
ו. אֲכִילָה בְּמִסְעָדָה: מִן הַנָּכוֹן לִמְנֹעַ לְגַמְרֵי מִלָּצֵאת לֶאֱכֹל בְּמִסְעָדָה עִם נָשִׁים, וְאִם אִי אֶפְשָׁר לְהִמָּנַע מִזֶּה [כְּגוֹן שֶׁגּוֹמְרִים עִסְקָה רַק בְּאֹפֶן זֶה], יִזָּהֵר מְאֹד שֶׁלֹּא לְדַבֵּר עִמָּהֶן כִּי אִם בִּדְבָרִים הַנּוֹגְעִין לַעֲבוֹדָתָם, וְגַם שֶׁלֹּא יְשַׁלֵּם עֲבוּר הַמַּאֲכָלִים שֶׁלָּהּ [וְכֵן הִיא לֹא תְּשַׁלֵּם עֲבוּר מַאֲכָלָיו] שֶׁזֶּה בִּכְלַל נְתִינַת מַתָּנָה, דְּאָסוּר מִצַּד הַדִּין. 
יא. קריאה בשם משפחה:
א. מִנְהַג יְרֵאִים וּשְׁלֵמִים שֶׁלֹּא לִקְרֹא אִשָּׁה שֶׁאֵינָהּ אִשְׁתּוֹ בִּשְׁמָהּ, אֶלָּא בְּשֵׁם הַמִּשְׁפָּחָה, כִּי שֵׁם הָרִאשׁוֹן הוּא אֹפֶן פְּרָטִי בְּיוֹתֵר, וּמֵבִיא לִידֵי קִרְבָה יְתֵרָה. (שו"ת "נודע ביהודה" או"ח סימן כד דבהזכרת שמה של האשה כבר יש מבוא ליצר הרע, ועדיף להוסיף כינוי "גברת" לשם המשפחה). 
ב. כְּמוֹ כֵן, יֵשׁ לְהִזָּהֵר שֶׁלֹּא תִּקְרָא אִשָּׁה בְּשֵׁם הָאִישׁ, אֶלָּא בְּשֵׁם מִשְׁפַּחְתּוֹ. 
ג. רָאוּי לְהַנְהִיג תֵּכֶף בְּהַתְחָלַת עֲבוֹדָתָם שֶׁלֹּא יִקְרְאוּ זֶה לָזֶה בַּשֵּׁם הָרִאשׁוֹן, וְכָךְ לֹא יָבוֹא לִידֵי אִי-נְעִימוּת בְּהֶמְשֵׁךְ הַזְּמַן. 
יב. אסור הסתכלות:
א. אָסוּר לְאִישׁ לְהִסְתַּכֵּל בְּאִשָּׁה אפי' אם היא צנועה לחלוטין, אִם הוּא הִסְתַּכְּלוּת שֶׁיֵּשׁ בָּהּ הֲנָאָה, אוֹ אֲפִלּוּ אֵין בָּהּ הֲנָאָה אַךְ מַבִּיט וּמִסְתַּכֵּל עַל צוּרָתָהּ אֵיךְ הִיא נִרְאֵית וּכְמוֹ הַמִּתְבּוֹנֵן עַל יֶלֶד לִרְאוֹת אֵיךְ הוּא נִרְאֶה, [וְיֵשׁ אוֹמְרִים שֶׁמַּכִּין אוֹתוֹ מַכַּת מַרְדּוּת, וְיֵשׁ אוֹמְרִים שֶׁהוּא אִסּוּר דְּאוֹרַיְתָא (עיין בסוף הקונטרס "קיצור הלכות" פ"ב ה"ה לגר"נ קרליץ שליט"א) וְעַל כָּל פָּנִים כֻּלָּם מוֹדִים שֶׁזֶּה אִסּוּר גָּמוּר]. 
וִיצֻיַּן שֶׁאִם יָכוֹל לַהֲבִיאוֹ לִידֵי הִרְהוּר אָז בְּכָל גַּוְנֵי אָסוּר מֵעִקַּר הַדִּין אַף כָּל רְאִיָּה שֶׁהִיא. וּמִמִּדַּת יִרְאֵי שָׁמַיִם לְהִמָּנַע אֲפִלּוּ מִכָּל רְאִיָּה בְּעָלְמָא. ואצ"ל שֶׁאָסוּר לְהִסְתַּכֵּל בִּמְקוֹמוֹת המכוסים בכל ענין. וּכְמוֹ כֵן אְיסוּר גָמוּר לְהִסְתַּכֵּל בנשים בווידיאו וְאַף שֶׁל חתונה שֶׁלּוֹ או ממשפחתו. 
ב. וּמִשּׁוּם כָּךְ, צְרִיכָה אִשָּׁה לְהִזָּהֵר מְאֹד שֶׁלֹּא תֵּלֵךְ בְּאֹפֶן שֶׁתְּעוֹרֵר הִסְתַּכְּלוּת אִישׁ עָלֶיהָ, בֵּין בְּצוּרַת הֲלִיכָתָהּ וּבֵין בְּמַלְבּוּשֶׁיהָ. וְאִשָּׁה שֶׁעוֹבֶרֶת עַל זֶה, עָנְשָׁהּ כְּמוֹ הָאִישׁ הַמִּסְתַּכֵּל. 
ג. וּמוּבָא בְּרַבֵּנוּ יוֹנָה (אגרת התשובה אות ע"ח) וז"ל: וּצְרִיכָה הָאִשָּׁה שֶׁתְּהֵא צְנוּעָה וְנִזְהֶרֶת שֶׁלֹּא יִסְתַּכְּלוּ בָּהּ בְּנֵי אָדָם, חוּץ מִבַּעֲלָהּ, שֶׁהַמִּסְתַּכְּלִים בְּפָנֶיהָ אוֹ בְּיָדֶיהָ יוֹרְדִים לְגֵיהִנֹּם, וְהִיא עֲנוּשָׁה בְּעֹנֶשׁ כָּל אֶחָד וְאֶחָד מֵהֶם שֶׁהֶחְטִיאָה אוֹתָם בָּזֶה שֶׁלֹּא נָהֲגָה צְנִיעוּת בְּעַצְמָהּ וְנִכְשְׁלוּ בָּהּ. עכ"ל. 
יג. שלא ללכת אחורי אשה:
א. אָמְרוּ חֲכָמֵינוּ זַ"ל שֶׁאָסוּר לָלֶכֶת אֲחוֹרֵי אִשָּׁה, אֶלָּא לְפָנֶיהָ אוֹ לִצְדָדִין, וְלָכֵן נִדְרָשׁ זְהִירוּת בְּמִשְׂרָדִים לְהַקְפִּיד עַל אִסּוּר זֶה. 
ב. וְאִם הוּא בְּמַצָּב שֶׁאִי אֶפְשָׁר לְהַקְפִּיד עַל כָּךְ, כְּגוֹן שֶׁמְּקוֹם הַמַּעֲבָר הַמּוֹלִיכוֹ לַמִּשְׂרָד הוּא מָקוֹם צַר בְּלִי רֶוַח לְהִלּוּךְ שְׁנֵי בְּנֵי אָדָם, וְאִי אֶפְשָׁר לוֹ לִנְטוֹת לִצְדָדֵי הָאִשָּׁה, וְגַם אִי אֶפְשָׁר לוֹ לְהַמְתִּין עַד שֶׁתִּכָּנֵס הָאִשָּׁה בִּפְנִים, אוֹ עַד שֶׁתֵּצֵא לַחוּץ [כְּגוֹן שֶׁיֵּשׁ שָׁם כַּמָּה אֲנָשִׁים וְאִי אֶפְשָׁר לוֹ לְהַמְתִּין בְּאֶמְצַע הַמַּעֲבָר], מֻתָּר בְּדִיעֲבַד לָלֶכֶת אֲחוֹרֵי אִשָּׁה, אַךְ בְּמֶרְחָק צָנוּעַ. (רַק שֶׁיַּקְפִּיד שֶׁלֹּא יִסְתַּכֵּל בָּהּ כְּלָל) 
ג. וְלָכֵן עַל הַנָּשִׁים לְהִשְׁתַּדֵּל שֶׁלֹּא לַעֲבֹר בְּמַעֲבָרִים צָרִים וּלְשׂוֹחֵחַ בֵּינֵיהֶם שָׁם שֶׁבְּכָךְ מְאַלְּצוֹת אֶת הַגְּבָרִים לְהַלֵּךְ מֵאֲחוֹרֵיהֶם. 
ד. כָּל הַהֲלָכוֹת הַנִּזְכָּרוֹת לְעֵיל, אֵינָן מִשְׁתַּנּוֹת בֵּין מָקוֹם לְמָקוֹם אוֹ בֵּין זְמַן לִזְמַן, וְאֵין שׁוּם הֶתֵּר מִטַּעַם שֶׁמִּנְהַג הַמָּקוֹם הוּא לְהָקֵל בָּזֶה, דְּחַס וְשָׁלוֹם לוֹמַר כֵּן, רַק הוּא מִנְהָג בְּטָעוּת, וְאָסוּר לְהִתְנַהֵג כְּמוֹתָם. 
יד. הליכה לרופאים
כָּתַב בְּסֵפֶר "מִצְוַת הַנָּשִׁים": 
א. אֵין לְאִשָּׁה לְהִבָּדֵק אֵצֶל רוֹפֵא אִם יֵשׁ רוֹפְאָה מֻמְחִית הַבְּקִיאָה בַּדָּבָר, וְכֵן אֵין לְאִשָּׁה לְהִבָּדֵק בְּדִיקָה שִׁגְרָתִית בִּתְקוּפַת הַהֵרָיוֹן אֵצֶל רוֹפֵא לְהִוָּכַח בְּהִתְפַּתְּחוּת הָעֻבָּר, אֶלָּא תַּעֲשֶׂה זֹאת עַל יְדֵי רוֹפְאָה. אֲבָל בִּמְקוֹם הַצֹּרֶךְ וּשְׁעַת הַדְּחַק, כְּגוֹן שֶׁרוֹפֵא זֶה מֻמְחֶה הוּא בְּיוֹתֵר לְמַחֲלָה מְסֻיֶּמֶת וְאֵין רוֹפְאָה מֻמְחִית כָּמוֹהוּ - תַעֲשֶׂה שְׁאֵלַת רַב. 
ב. אֲפִלּוּ בְּאֹפֶן שֶׁיַּתִּירוּ לָאִשָּׁה לָגֶשֶׁת לְרוֹפֵא נָשִׁים, תִּזָּהֵר הָאִשָּׁה שֶׁלֹּא לְבַקֵּר אֵצֶל רוֹפֵא שֶׁמֻּחְזָק בִּפְרִיצוּת וְחָשׁוּד עַל הָעֲרָיוֹת, וּבְכָל אֹפֶן לֹא תֵּלֵךְ אֶלָּא רַק בִּזְמַן הַבִּקּוּרִים הַקְּבוּעִים לְרַבִּים, שֶׁמְּצוּיִים רַבִּים. וְרָאוּי שֶׁלֹּא תֵּלֵךְ לְבַד אֶלָּא אוֹ בְּלִוְיַת בַּעֲלָהּ אוֹ בְּלִוְיַת אִשָּׁה כְּשֵׁרָה שֶׁתַּמְתִּין לָהּ שָׁם. וְתַקְפִּיד הֵיטֵב שֶׁהַדֶּלֶת לֹא תִּהְיֶה נְעוּלָה וּכְמוֹ כֵן תִּזָּהֵר שֶׁלֹּא לְהַאֲרִיךְ בְּשִׂיחָה עִם הָרוֹפֵא בִּשְׁעַת הַטִּפּוּל וְלֹא אַחַר כָּךְ, אֶלָּא רַק בַּמֶּה שֶׁנּוֹגֵעַ לָעִנְיָן הָרְפוּאִי אֲשֶׁר הָאִשָּׁה זְקוּקָה לוֹ. [שו"ת "שֵׁבֶט הַלֵּוִי" (ח"ד סוף סי' קסז).. 
טו. בקור איש חולה
אף בְּאֹפֶן שֶׁיֵּשׁ הֶכְרֵחַ לְבַקֵּר קְרוֹבַת מִשְׁפָּחָה יֵשׁ לָשִׂים לֵב שֶׁחֲלִילָה לֹא יַגִּיעוּ לִידֵי יִחוּד וְכֵן עַל הָאִשָּׁה הַחוֹלָה לְהַקְפִּיד לִשְׁכַּב בִּצְנִיעוּת וְלִהְיוֹת מְכֻסָּה הֵיטֵב. וּמִכָּל מָקוֹם, טוֹב לְמַעֵט בְּבִקּוּר אִישׁ אֵצֶל אִשָּׁה (וּבִפְרָט בִּזְמַנֵּנוּ, שֶׁכַּאֲשֶׁר הַחוֹלָה נִמְצֵאת בְּבֵית חוֹלִים אוֹ אֲפִלּוּ בְּבֵיתָהּ, יֵשׁ לָהּ אֶת כָּל הַצָּרִיךְ לָהּ וְאֵינָהּ זְקוּקָה לַאֲחֵרִים) אַף שֶׁשּׁוֹכֶבֶת בִּצְנִיעוּת. ("מצות הנשים") 
טז. תספרת אצל איש
אָסוּר לְאִשָּׁה לְהִסְתַּפֵּר אֵצֶל אִישׁ, וְכֵן אָסוּר לְאִישׁ לְהִסְתַּפֵּר אֵצֶל אִשָּׁה, וְאֵין לְהָקֵל בְּדָבָר זֶה בְּשׁוּם אֹפֶן. וְכָתַב בְּ"עוֹלַת יִצְחָק" שֶׁאַף עַל יְדֵי אֲחוֹתוֹ אָסוּר לְהִסְתַּפֵּר, וְעַל יְדֵי אִמּוֹ אוֹ בִּתּוֹ - מֻתָּר, אֲפִלּוּ אִם הִיא נְשׂוּאָה. (שם) 
יז. מתנה לאשה
אֵין לְאִישׁ לִתֵּן מַתָּנָה לְאִשָּׁה 
יח. נאום בפני גברים
אָסוּר לְאִשָּׁה לִנְאֹם וְלָתֵת הַרְצָאוֹת בִּפְנֵי גְּבָרִים, וְכֵן אָסוּר לִגְבָרִים לִשְׁמֹעַ אִשָּׁה שֶׁנּוֹאֶמֶת בָּרַבִּים. 
יט. ישיבת משפחות בסעודות מרעים או בבתי מלון
בְּשׁוּ"ת "מִשְׁנֵה הֲלָכוֹת" (מהדורא תניינא ח"ב סי' רָצַח) כתב, שֶׁיֵּשׁ לֶאֱסֹר לַעֲשׂוֹת סְעוּדוֹת מִרְעִים עַל יְדֵי זוּגוֹת צְעִירִים שֶׁמִּתְאַסְּפִים מִידֵי פַּעַם בַּבַּיִת שֶׁל אֶחָד מֵהֶם וְיוֹשְׁבִים בָּעִרְבּוּבְיָא, וְאַף עַל פִּי שֶׁכַּוָּנָתָם לַטּוֹבָה לְהַרְבּוֹת יְדִידוּת וְאַחְדוּת, עִם כָּל זֶה בְּשׁוּם אֹפֶן אֵין לַעֲשׂוֹת זֹאת עַל יְדֵי אֲנָשִׁים וְנָשִׁים יַחַד. וְעַיֵּן בשו"ת "תְּשׁוּבוֹת וְהַנְהָגוֹת" (ח"ב סי' תרנא), אוֹדוֹת חֲתֻנָּה שֶׁיּוֹשְׁבִים שָׁם אֲנָשִׁים וְנָשִׁים יַחַד. וְעַיֵּן בְּקִצּוּר שֻׁלְחָן עָרוּךְ (סי' קמט סעי' א) שֶׁכָּתַב, שֶׁלֹּא יֹאכְלוּ אֲנָשִׁים וְנָשִׁים בְּחֶדֶר אֶחָד. 
וְאַף הַמְּקִלִּין לֶאֱכֹל בְּבָתֵּי מָלוֹן וְכַדּוֹ' בַּחֲדַר אֹכֶל אֶחָד, כְּשֶׁאוֹכְלִים כָּל מִשְׁפָּחָה וּמִשְׁפָּחָה בְּנִפְרָד יֵשׁ לָהֶם לָשִׂים לֵב בִּמְיֻחָד לְכָל כְּלָלֵי הַצְּנִיעוּת וְדַי לַמֵּבִין כִּי רַבִּים חֲלָלִים הִפִּילָה. 
כ. רקוד בפני גברים
א. אָסוּר לַעֲשׂוֹת מַעְגָּל שֶׁל נָשִׁים וְלִרְקֹד בִּפְנֵי הַגְּבָרִים בַּחֲתֻנָּה וּבִשְׁאָר מְסִבּוֹת, וְהוּא אִסּוּר חָמוּר מְאֹד וּפִרְצָה בְּחוֹמַת הַצְּנִיעוּת, וְרַק אִם יֶשְׁנָהּ מְחִיצָה הַמַּבְדִּילָה בֵּין נָשִׁים לִגְבָרִים, רַשָּׁאִיּוֹת הַנָּשִׁים לִרְקֹד לְבַדָּן בִּפְנֵי הַכַּלָּה, בָּאֹפֶן שֶׁהַגְּבָרִים לֹא יִרְאוּ אוֹתָן. 
ב. נָשִׁים שֶׁהִזְדַּמְּנוּ לַחֲתֻנָּה שֶׁמַּסְרִיטִים שָׁם בְּוִידֵאוֹ, יֵשׁ לְהַזְהִירָן שֶׁלֹּא יִרְקְדוּ בִּשְׁעַת הַהַסְרָטָה, כֵּיוָן שֶׁמַּכְשִׁילוֹת הֵן אֶת הַגְּבָרִים שֶׁיִּרְאוּ אוֹתָן רוֹקְדוֹת בַּוִּידֵאוֹ (שם). 
כא. שירה בפני גברים
א. אִם יֵשׁ אוֹרֵחַ בַּבַּיִת, אֵין לְנָשִׁים לָשִׁיר בְּפָנָיו, אֲפִלּוּ זְמִירוֹת שֶׁל שַׁבָּת כְּגוֹן "שָׁלוֹם עֲלֵיכֶם" וְכַדּוֹמֶה. כֵּיוָן שֶׁאָסוּר לוֹ לִשְׁמֹעַ אֶת קוֹל שִׁירָתָן. וְקוֹל אֲחוֹתוֹ, אוֹמְרִים בְּשֵׁם הַ"חֲזוֹן אִישׁ" שֶׁאָסוּר. (וראה בסוף הקונטרס "קיצור הלכות להגר"נ קרליץ פ"י ה"ז) 
ב. אָסוּר לְנָשִׁים אוֹ לְבָנוֹת (וּבִפְרָט שֶׁהֵן לְמַעְלָה מִגִּיל אַחַת עֶשְׂרֵה) לְאַרְגֵּן מַקְהֵלָה וּלְהוֹפִיעַ בְּשִׁירָה בִּפְנֵי גְּבָרִים. 
ג. בָּנוֹת שֶׁהֵן לְמַעְלָה מִגִּיל אַחַת עֶשְׂרֵה וְלוֹמְדוֹת בְּמוֹסָד, צָרִיךְ לְהוֹרוֹת לָהֶן שֶׁלֹּא לָשִׁיר בְּקוֹל בְּאֹפֶן שֶׁקּוֹלָן יִשָּׁמַע לָעוֹבְרִים וְשָׁבִים בַּחוּץ. וַאֲפִלּוּ כְּשֶׁהֵן מִתְפַּלְּלוֹת, עַל כֵּן הָעֵצָה הִיא לִסְגֹּר הַחַלּוֹנוֹת בִּשְׁעַת שִׁירָתָן וַאֲפִלּוּ שִׁירַת תְּפִלָּה. וְכֵן בָּנוֹת הַנּוֹסְעוֹת לְטִיּוּל בְּאוֹטוֹבּוּס, צְרִיכוֹת לְהִמָּנַע מִן הַדִּין מִלְּהַכְשִׁיל אֶת הַנֶּהָג בִּשְׁמִיעַת קוֹל שִׁירָתָן. 
כב. נגיעה ולחיצת יד
כְּשֵׁם שֶׁאָסוּר לְאִישׁ לִלְחֹץ יָדָהּ שֶׁל אִשָּׁה, בֵּין אֵשֶׁת אִישׁ בֵּין בִּפְנוּיָה, כָּךְ אָסוּר לְאִשָּׁה לִלְחֹץ יְדֵי הָאִישׁ. 
וְכָתַב בְּשׁוּ"ת "אִגְרוֹת מֹשֶׁה" (אהע"ז ח"ב סי' יד) אוֹדוֹת נְסִיעָה בְּאוֹטוֹ שֶׁדָּחוּס בַּאֲנָשִׁים וְנָשִׁים וְנִדְחָפִים אֶחָד בַּשֵּׁנִי, שֶׁאִם יוֹדֵעַ שֶׁיָּבוֹאוּ לִידֵי הִרְהוּר, יֵשׁ לוֹ לְהִמָּנַע מִלִּנְסֹעַ שָׁם. וְעַיֵּן בְּשׁוּ"ת "שֵׁבֶט הַלֵּוִי" (ח"ד סי' קלו) שֶׁכָּתַב, שֶׁאֵין הֶתֵּר לָשֶׁבֶת בְּאוֹטוֹ לְיַד אִשָּׁה כְּשֶׁיֵּשׁ חֲשַׁשׁ נְגִיעָה בַּבְּגָדִים, אַף כְּשֶׁהָאוֹטוֹ צָפוּף, וּכְשֶׁיַּעֲמֹד יֵשׁ גַּם חֲשַׁשׁ הִסְתַּכְּלוּת, כֵּיוָן שֶׁיֵּשׁ לוֹ לַעֲצֹם אֶת עֵינָיו, עַיֵּן שָׁם. (שם). 
כג. רחצה מערבת
א. אֵין צֹרֶךְ לוֹמַר שֶׁאָסוּר בְּכָל תֹּקֶף לְהִתְרַחֵץ בְּיָם מְעֹרָב שֶׁאֵין בּוֹ הַפְרָדָה מֻחְלֶטֶת בֵּין אֲנָשִׁים לְנָשִׁים, וְדָבָר זֶה אָסוּר עַל פִּי הַהֲלָכָה, וְאֵינוֹ רַק מִנְהָג שֶׁל חֻמְרָא, אֶלָּא אִסּוּר חָמוּר מִן הַדִּין. 
ב. נָשִׁים שֶׁמִּתְרַחֲצוֹת בַּיָּם בְּחוֹף נִפְרָד הַמְיֹעָד רַק לְנָשִׁים, עִם כָּל זֶה חַיָּבוֹת לְכַסּוֹת הֵיטֵב אֶת גּוּפָן בְּחָלוּק וְכַיּוֹצֵא בָּזֶה, הֵן כְּשֶׁנִּמְצָאוֹת בַּחוֹף וְהֵן כְּשֶׁנִּמְצָאוֹת בַּיָּם, כֵּיוָן שֶׁיֵּשׁ בְּחוֹף הַיָּם "מַצִּיל", וְלָכֵן חַיָּבוֹת לִזָּהֵר שֶׁלֹּא לְהַכְשִׁילוֹ, שֶׁהֲרֵי הָרְאִיָּה עַצְמָהּ הִיא עֲבֵרָה חֲמוּרָה מְאֹד. וְאִסּוּר עַל נָשִׁים וּבָנוֹת לְהִמָּצֵא בַּחוֹף אוֹ בְּשֶׁטַח בְּרֵכָה שֶׁרוֹחֲצִים שָׁם אֲנָשִׁים, וַאֲפִלּוּ שֶׁהֵן לְבוּשׁוֹת כַּהֲלָכָה. 
ג. אֵין לָאֵם לְהָבִיא בָּנִים אֲפִלּוּ קְטַנִּים בְּיוֹתֵר לְחוֹף הַנָּשִׁים. וּכְמוֹ כֵן שֶׁלֹּא יָבִיא אֲפִלּוּ בָּנוֹת קְטַנּוֹת בְּיוֹתֵר בַּמָּקוֹם הַמְיֹעָד לִגְבָרִים. 
כד. עשון סיגריות
רָאוּי לְאִשָּׁה לְהִמָּנַע מִלְּעַשֵּׁן סִיגַרְיוֹת, כֵּיוָן שֶׁדָּבָר זֶה נוֹגֵד אֶת דַּרְכֵי הַצְּנִיעוּת (בְּנוֹסָף לַנֶּזֶק הַבְּרִיאוּתִי הַנִּגְרָם כְּתוֹצָאָה מִכָּךְ), וְלָכֵן צְרִיכָה לְהִמָּנַע מִכָּךְ, וְכָל שֶׁכֵּן שֶׁאֵין לָהּ לְעַשֵּׁן בִּפְנֵי רַבִּים, שֶׁזֶּה בִּכְלָל פְּרִיצַת גִּדְרֵי הַצְּנִיעוּת. 
כה. נסיעה באוטובוסים "מהדרין"
ב"ה בְּיָמֵינוּ חִזְּקוּ אֲנָשִׁים וְנָשִׁים צִדְקָנִיּוֹת אֶת הַנְּסִיעָה בְּכַמָּה קַוִּים בְּאֹפֶן שֶׁהַגְּבָרִים יוֹשְׁבִים מִקָּדִימָה וְהַנָּשִׁים מֵאֲחוֹרָה בָּאוֹטוֹבּוּס. כַּמּוּבָן שֶׁיֵּשׁ בְּכָךְ מַעֲלוֹת נִפְלָאוֹת לְחִזּוּק גִּדְרֵי הַצְּנִיעוּת בִּפְרָטִים רַבִּים, וּלְכָךְ יֵשׁ לְכָל אִישׁ וְאִשָּׁה הָעוֹלִים בְּקַוִּים אֵלּוּ לִשְׁמֹר עַל כְּלָלֵי הַהִדּוּר שֶׁהֻקְבְּעוּ וּבְכָךְ לְחַזֵּק אֶת הַצְּנִיעוּת הַפְּרוּצָה מְאֹד בָּאוֹטוֹבּוּסִים, וְיֵשׁ לָדַעַת אוֹטוֹבּוּס שֶׁהַנּוֹסְעִים בּוֹ עוֹמְדִים בִּצְפִיפוּת וְקָרוֹב לְוַדַּאי שֶׁיֵּשׁ לָחוּשׁ לִנְגִיעוֹת אַף בְּלֹא כַּוָּנָה - אָסוּר לִסֹּעַ בְּאוֹטוֹבּוּס זֶה. 
כו. צניעות ליד אחרים
א. נָשִׁים וּבָנוֹת צְרִיכוֹת לִזָּהֵר שֶׁלֹּא יֵשְׁבוּ רֶגֶל עַל רֶגֶל וּבִפְרָט בְּנוֹכְחוּת גְּבָרִים, שֶׁיְּשִׁיבָה כָּזֹאת עֲלוּלָה לִגְרֹם לְגִלּוּי הַגּוּף. וְכֵן כְּשֶׁיּוֹשְׁבוֹת עַל הָרִצְפָּה אוֹ עַל סַפְסָל נָמוּךְ (כְּגוֹן בְּתִשְׁעָה בְּאָב), יִזָּהֲרוּ לְבַל יִתְגַּלֶּה גּוּפָן. 
ב. אִשָּׁה שֶׁיּוֹשֶׁבֶת בַּחֲנוּת נַעֲלַיִם וּמוֹדֶדֶת אֶת הַנַּעֲלַיִם, צְרִיכָה לִזָּהֵר שֶׁלֹּא תַּעֲלֶה אֶת רַגְלָהּ עַל אֵיזֶה כִּסֵּא אוֹ שְׁרַפְרַף, כֵּיוָן שֶׁיֵּשׁ חֲשָׁשׁ לְגִלּוּי הַגּוּף לְיַד הַמּוֹכֵר אוֹ לְיַד גְּבָרִים אֲחֵרִים שֶׁנּוֹכְחִים שָׁם. 
ג. צְרִיכוֹת הַנָּשִׁים לְהִתְנַהֵג בִּצְנִיעוּת לְיַד חַתְנֵיהֶן, אוֹ לְיַד חֲמִיהֶן וְגִיסֵיהֶן, וְיֵשׁ נָשִׁים שֶׁלֹּא נִזְהָרוֹת בָּזֶה כָּל כָּךְ, כֵּיוָן שֶׁכְּבָר הִתְרַגְּלוּ לְהִמָּצֵא יַחַד אִתָּם לְעִתִּים קְרוֹבוֹת, וְהַהֶרְגֵּל נַעֲשֶׂה טֶבַע, וְנִדְמֶה לְהֵן כְּאִלּוּ הֵם בְּנֵיהֶן אוֹ בַּעֲלֵיהֶן, וְלָכֵן צְרִיכוֹת לִפְקֹחַ עֵינַיִם וְלִזָּהֵר בָּזֶה כְּדֵי לִמְנֹעַ מִכְשׁוֹלִים. 
ד. אָסוּר לְאִשָּׁה לְשׂוֹחֵחַ עִם חֲבֶרְתָּהּ עַל דִּבְרֵי סֵתֶר שֶׁבֵּינָהּ לְבֵין בַּעֲלָהּ, וְיֵשׁ בָּזֶה אִסּוּר חָמוּר שֶׁל נִבְלוּת הַפֶּה (שם). 
כז. שרות צבאי ולאמי
אָסוּר בְּאִסּוּר מֻחְלָט לְבָנוֹת לְהִתְגַּיֵּס לְשֵׁרוּת צְבָאִי, וְאַף לְשֵׁרוּת לְאֻמִּי, וְכָל כְּבוּדָּה בַּת מֶלֶךְ פְּנִימָה לִהְיוֹת תַּחַת הַשְׁגָּחַת הוֹרֶיהָ, וּכְבָר הוֹרוּ על כָּךְ כָּל גְּדוֹלֵי יִשְׂרָאֵל שֶׁהוּא בְּיֵהָרֵג וְאַל יַעֲבֹר, וְשָׁמַרְתָּ לַעֲשׂוֹת כְּכָל אֲשֶׁר יוֹרוּךָ. (שם) 
כח. הופעות וסרטים
אֵין לִשְׁמֹעַ שִׂיחוֹת וְהַרְצָאוֹת שֶׁל "קַלֵּי דַּעַת" אוֹ שֶׁל "קַלּוּת דַּעַת", וּבְיִחוּד לְהִזָּהֵר מֵהוֹפָעוֹת שֶׁל בַּדְחָנִים וּמֵהַצָּגוֹת שֶׁאֵין רוּחַ חֲכָמִים נוֹחָה מֵהֶם, וּלְהִזָּהֵר מִן הַסְּרָטִים וְכָל עִנְיָנִים הַמְּסִירִים אֶת הַלֵּב מֵאָבִינוּ שֶׁבַּשָּׁמַיִם. וּבִמְיֻחָד יֵשׁ לָשִׂים לֵב לְכָל זֹאת לְהַשְׁגִּיחַ הֵיטֵב עַל הַבָּנִים וְהַבָּנוֹת. ("אוהל ברכה") 
כט. לא להתענין בענינים הצנועים של אחרים
כְּדַאי לְהַדְגִּישׁ אֶת הַצֹּרֶךְ לְנָשִׁים כְּשֶׁמְּדַבְּרוֹת זוֹ עִם זוֹ, שֶׁלֹּא תִּתְעַנְיֵן בְּעִנְיָנֶיהָ הַצְּנוּעִים שֶׁל חֲבֶרְתָּהּ, שְׁכֶנְתָּהּ, קְרוֹבָתָהּ, וַאֲפִלּוּ אֲחוֹתָהּ, כִּי בָּזֶה יֵשׁ הֲרִיסַת חוֹמַת הַצְּנִיעוּת. כִּי כָּל מַה שֶּׁבֵּינָהּ לְבֵין בַּעֲלָהּ - הַחִיּוּב לִהְיוֹת סָגוּר וְחָתוּם, הֵן מִצַּד גִּדְרֵי הַצְּנִיעוּת בַּקֹּדֶשׁ, וְהֵן מִצַּד גִּדְרֵי "סוֹד" שֶׁל בַּעֲלָהּ. וְכַמּוּבָן שֶׁלִּפְעָמִים זֶה פּוֹגֵעַ בְּגִדְרֵי "שְׁלוֹם-בַּיִת" וְיִתָּכֵן אַף לָשׁוֹן הָרָע - וּבִמְקוֹם צֹרֶךְ יַעֲשׂוּ זֹאת עַל-פִּי עֲצַת חָכָם וִירֵא שָׁמַיִם. 
(????) 
ד. אֵין לְהוֹשִׁיב יְלָדִים וִילָדוֹת יַחַד בְּתוֹךְ בֵּית הַכְּנֶסֶת, וּפָשׁוּט מְאֹד שֶׁגַּם בְּגִיל קָטָן חָל חוֹבַת חִנּוּךְ בָּזֶה לְהִתְרַגֵּל בְּהַפְרָדָה בֵּינֵיהֶם. 
ל. יציאה וטיול ברחוב
כָּתַב הָרַמְבַּ"ם (פ"ג מהלכות אישות הי"א): "לְפִי שֶׁכָּל אִשָּׁה יֵשׁ לָהּ לָצֵאת וְלֵילֵךְ לְבֵית אָבִיהָ לְבַקְּרוֹ, אוֹ לְבֵית הָאָבֵל [לְנַחֵם אֲבֵלִים] אוֹ לְבֵית הַמִּשְׁתֶּה [דְּהַיְנוּ לַשְּׂמָחוֹת הַמִּשְׁפַּחְתִּיּוֹת הַמְּצוּיוֹת], אוֹ לִגְמֹל חֶסֶד לְרֵעוֹתֶיהָ אוֹ לִקְרוֹבוֹתֶיהָ, שֶׁאֵינָהּ בְּבֵית הַסֹּהַר שֶׁלֹּא תֵּצֵא וְלֹא תָּבוֹא, אֲבָל גְּנַאי הוּא לָאִשָּׁה שֶׁתִּהְיֶה יוֹצְאָה תָּמִיד פַּעַם בַּחוּץ וּפַעַם בָּרְחוֹבוֹת, וְיֵשׁ לַבַּעַל לִמְנוֹעַ אִשְׁתּוֹ מִזֶּה, וְלֹא יְנִיחֶנָּה לָצֵאת אֶלָּא כְּמוֹ פַּעַם אַחַת בְּחֹדֶשׁ אוֹ כַּמָּה פְּעָמִים בְּחֹדֶשׁ לְפִי הַצֹּרֶךְ, שֶׁאֵין יֹפִי לָאִשָּׁה אֶלָּא לֵישֵׁב בְּזָוִית בֵּיתָהּ, שֶׁכֵּן כָּתוּב: "כָּל כְּבוּדָּה בַּת מֶלֶךְ פְּנִימָה". 
וְהַגָּאוֹן רַבִּי יְהוֹנָתָן אַיְבְּשִׁיץ זצוק"ל בְּסִפְרוֹ "יַעֲרוֹת דְּבַשׁ" (ח"א בסוף דרשה יב) כָּתַב מִלִּים כְּדָרְבָּנוֹת, וְזֶה לְשׁוֹנוֹ: "וְאַתֶּם בְּנוֹת יִשְׂרָאֵל, נָשִׁים וּבְתוּלוֹת, שִׁמְעוּ קוֹלִי אֲלֵיכֶם! אוֹמֵר הַפָּסוּק 'כָּל כְּבוּדָּה בַּת מֶלֶךְ פְּנִימָה', לָכֵן מִדֶּרֶךְ הָרְשָׁעִים אַל תִּלְמְדוּ לֵילֵךְ בְּמַעְגָּלָם בְּטִיּוּל הַכְּרָמִים וּבָרְחוֹבוֹת, בְּגִנּוֹת עֲלֵי נָהָר, וּבִפְרָט בִּמְקוֹמוֹת אֲשֶׁר אֲנָשִׁים וּבַחוּרִים וּנְעָרִים מְצוּיִים. הֲלֹא בְּנוֹת מְלָכִים אַתֶּם, וּכְבוֹדְכֶם לָשֶׁבֶת בַּבַּיִת. וְאִם קְטַנִּים אַתֶּם בְּעֵינֵיכֶם - כָּעֵת בַּגּוֹלָה, בַּעֲווֹנוֹתֵינוּ הָרַבִּים, עַם בָּזוּי וְשָׁסוּי - הֲלֹא מֶלֶךְ מַלְכּוֹ שֶׁל עוֹלָם חָפֵץ בִּיקָרְכֶם, וְלִגְדוֹלָה מִזֶּה הָעוֹלָם אַתֶּם מְתֻקָּנִים אִם תֹּאבוּ וְתִשְׁמְעוּ לָלֶכֶת בְּדַרְכֵי ה', כִּי מְקוֹם צְנִיעוּת - שָׁם מִשְׁכַּן רוּחַ קְדֻשָּׁה, כַּאֲשֶׁר הָיָה בַּמִּשְׁכָּן וּבְכָל מְקוֹמוֹת, כֵּיוָן שֶׁאֵין רוּחַ הַקֹּדֶשׁ שׁוֹרָה רַק בִּמְקוֹם צְנִיעוּת". 
לא. צניעות בענין מלצרים ומלצריות ומחצה בשמחות
בִּשְׂמָחוֹת צָרִיךְ לְהַשְׁגִּיחַ שֶׁאֵצֶל אוּלַם הַנָּשִׁים תַּעֲבֹדְנָה רַק מֶלְצָרִיּוֹת וְלֹא מֶלְצָרִים, אַךְ צָרִיךְ גַּם לְהַשְׁגִּיחַ שֶׁלֹּא יְהֵא תַּעֲרֹבֶת וְקַלּוּת דַּעַת בֵּין הַמֶּלְצָרִים וְהַמֶּלְצָרִיּוֹת. וְכֵן לְהַשְׁגִּיחַ שֶׁבְּמָקוֹם שֶׁיֵּשׁ שָׁם "מִזְנוֹן" [בַּר] עֲבוּר הָאוֹרְחִים [בִּקְצֵה הָאוּלָם], שֶׁלֹּא יְהֵא שָׁם מְקוֹם מִכְשׁוֹל, חַס וְחָלִילָה, לְמִפְגַּשׁ אֲנָשִׁים וְנָשִׁים, וְכַיּוֹצֵא בָזֶה. (שם) וּבִפְרָט שֶׁאָסוּר לַנָּשִׁים לרקוד אֲפִלּוּ כְּשֶׁיֵּשׁ מֶלְצַר אֶחָד בָּאוּלָם אוֹ צַלָּם (גֶּבֶר). וּבְעִנְיַן הַמְּחִיצוֹת יֵשׁ לְהִזָּהֵר שֶׁיִּהְיוּ כֻּלָּן סְגוּרוֹת הֵיטֵב לְלֹא שׁוּם פֶּרֶץ וְיוֹצֵאת. וְכֵן יֵשׁ לְהִמָּנַע בְּכָל הַיְכֹלֶת מֵהַגְבָּהַת הֶחָתָן וְהַכַּלָּה יַחַד מִשְּׁנֵי עֶבְרֵי הַמְּחִצָּה מֵחֲשָׁשׁ שֶׁיִּרְאוּ הַגְּבָרִים אֶת הַכַּלָּה וְהַנָּשִׁים אֶת הֶחָתָן וְהוּא חֹסֶר צְנִיעוּת מֻחְלָט, וְכֵן כְּשֶׁמְּרִימִים אֶת הַכַּלָּה לְבַד שֶׁיִּהְיֶה מְרֻחָק מִן הַמְּחִצָּה כְּדֵי שֶׁלֹּא יִכָּשְׁלוּ גְּבָרִים בִּרְאִיָּתָהּ. וְעוֹד יֵשׁ לְעוֹרֵר בִּקְהִלּוֹת קְדוֹשׁוֹת הַנּוֹהֲגִים "מִצְוָה טַאנְץ" בְּסוֹף הַחֲתֻנָּה שֶׁהַנָּשִׁים יֵשְׁבוּ מֵעֵבֶר לַמְּחִצָּה כְּדֵי שֶׁלֹּא יִכָּשְׁלוּ בִּרְאִיָּתָם מִבְּנֵי הַמִּשְׁפָּחָה. 
לב. דבור בקול רם או בקול שחוק ברחובות
רָאוּי לְנָשִׁים צְנוּעוֹת שֶׁלֹּא לְהַרְעִישׁ בְּדִבּוּרִים בַּחוּצוֹת בְּקוֹלוֹת וּבְרָקִים, וְכָל שֶׁכֵּן שֶׁצְּרִיכוֹת לְהִזָּהֵר מִלְּהָרִים קוֹל שְׂחוֹק בְּפַרְהֶסְיָא, בָּרְחוֹב, בַּחֲנוּת, בְּתַחֲנַת הָאוֹטוֹבּוּס וּבָאוֹטוֹבּוּס. וַאֲפִלּוּ בְּבֵיתָן צְרִיכוֹת לְהִזָּהֵר בָּזֶה כְּשֶׁיֵּשׁ שָׁם אֲנָשִׁים זָרִים, וְרָאוּי מְאֹד לְהִזָּהֵר בָּרְחוֹב וּבַחֲצֵרוֹת. (שם) 
לג. זהירות בדברים שכיחים
וְכֵן בַּבַּיִת, כְּשֶׁיֵּשׁ אֲנָשִׁים זָרִים, צְרִיכָה לְהִזָּהֵר מִתְּנוּעוֹת הַגּוּף שֶׁלֹּא בְּדֶרֶךְ צְנִיעוּת, כְּגוֹן לֹא לְהִתְכּוֹפֵף, אֶלָּא לְהִתְיַשֵּׁב כַּאֲשֶׁר צְרִיכִים לִפְעֻלּוֹת עַל גַּבֵּי הַקַּרְקַע, לְהָרִים מַשֶּׁהוּ אוֹ לְתַקֵּן דְּבָרִים בַּסַּל אוֹ בְּעֶגְלַת תִּינוֹק וְכַדּוֹמֶה, וְכַיָּדוּעַ שֶׁזּוֹ הַדֻּגְמָא הַיְדוּעָה שֶׁמְּחַנְּכִים לִלְמֹד זֹאת מִדֶּרֶךְ רוּת הַצַּדֶּקֶת. וְכָל שֶׁכֵּן שֶׁיֵּשׁ לְהִזָּהֵר בְּעֵת הֲדָחַת הַבַּיִת וְהַמַּדְרֵגוֹת [סְפּוֹנְגָ'ה] שֶׁלֹּא לְהִתְכּוֹפֵף לְזֶה בְּעֵת הִלּוּךְ גְּבָרִים שָׁם, וּמִכָּל שֶׁכֵּן שֶׁרָאוּי לִזְכֹּר וְלָתֵת תְּשׂוּמֶת לֵב עַל צוּרַת הִדּוּק וְכִסּוּי הַבְּגָדִים לַגּוּף בְּמַצָּב שֶׁל רוּחַ אוֹ שֶׁל עֲלִיָּה וִירִידָה בְּהַר אוֹ בְּמַדְרֵגוֹת, הֵן לַנָּשִׁים עַצְמָן וְהֵן בְּהַשְׁגָּחָתָן עַל הַבָּנוֹת. (שם) 
לד. ריצה ברחוב
בְּיִחוּד צָרִיךְ לְהִזָּהֵר מְאֹד מִמַּצָּב שֶׁל רִיצָה בָּרְחוֹב, אֲשֶׁר עֶצֶם מַצַּב הָרִיצָה בָּרְחוֹב לְאִשָּׁה הִיא פִּרְצָה בְּחוֹמַת הַצְּנִיעוּת, וּמִכָּל שֶׁכֵּן כַּאֲשֶׁר עַל יְדֵי זֶה גּוֹרֶמֶת לְחֹסֶר צְנִיעוּת שֶׁל כִּסּוּי וְהִדּוּק הַבְּגָדִים לַגּוּף, וַאֲשֶׁר עַל זֶה יֵשׁ מְאֹד לְהִתְחַזֵּק בִּשְׁעַת נִסָּיוֹן, כְּגוֹן כַּאֲשֶׁר אוֹטוֹבּוּס מַגִּיעַ אוֹ עוֹמֵד בַּתַּחֲנָה, אוֹ כַּיּוֹצֵא בָזֶה שֶׁמְּאַחֲרִים לָלֶכֶת לִמְקוֹם עֲבוֹדָה אוֹ לִמּוּד, צָרִיךְ מְאֹד לְהִזָּהֵר שֶׁלֹּא לָרוּץ וְלֹא לִגְרֹם שִׁנּוּיִים לִצְנִיעוּת תְּנוּעוֹת הַגּוּף וּלְכִסּוּי הַמַּלְבּוּשִׁים, וּמוּטָב לְהַפְסִיד אוֹטוֹ אוֹ לְאַחֵר מִלְּהַגִּיעַ בַּזְּמַן לַמָּקוֹם הַמְּיֹעָד לַעֲבוֹדָה אוֹ לִמּוּד מֵאֲשֶׁר לְהַפְסִיד בְּחַיֵּי הָעוֹלָם הַבָּא. וּכְמוֹ שֶׁאָמְרוּ חֲזַ"ל שֶׁמּוּטָב לְאָדָם שֶׁיֵּחָשֵׁב כְּשׁוֹטֶה כָּל יְמֵי חַיָּיו בָּעוֹלָם הַזֶּה וְלֹא יִהְיֶה רָשָׁע שָׁעָה אַחַת לִפְנֵי הַמָּקוֹם, וְכָל שֶׁכֵּן כַּאֲשֶׁר הַמְדֻבָּר רַק בְּהֶפְסֵד שָׁעָה מְסֻיֶּמֶת שֶׁל צְרָכָיו בָּעוֹלָם הַזֶּה שֶׁלֹּא יִהְיֶה בִּגְלַל זֶה רָשָׁע שָׁעָה אַחַת לִפְנֵי הַמָּקוֹם, וְלֹא יֵבוֹשׁ וְיִכָּלֵם לָעוֹלָם הַבָּא. (שם) 
לה. תלית בגדי כביסה במקום צנוע
עוֹד זֹאת מִן הָרָאוּי שֶׁהָאִשָּׁה תַּשְׁגִּיחַ בְּקֶרֶב בֵּיתָהּ, הֵן עַל בְּגָדֶיהָ וְהֵן עַל בִּגְדֵי בְנוֹתֶיהָ שֶׁלֹּא תִתְלֵם בִּמְקוֹם מַעֲבָר אוֹ יְשִׁיבָה שֶׁל גְּבָרִים. וְכֵן לְהִזָּהֵר מִתְּלִיַּת בִּגְדֵי כְבִיסָה שֶׁל נָשִׁים, וּבִפְרָט בְּגָדִים מֻצְנָעִים, בִּמְקוֹם הִלּוּכָם שֶׁל גְּבָרִים. (שם) 
לו. צניעות התסרקות וכו' והגשה לאורחים
וְכֵן תִּזָּהַרְנָה הַנָּשִׁים וְהַבָּנוֹת שֶׁלֹּא תְסַדֵּרְנָה קִשּׁוּטֵי שַׂעֲרוֹתֵיהֶן, סְרִיקָתָן וְיִבּוּשָׁן מֵהָרְחִיצָה, בִּמְקוֹמוֹת בַּבַּיִת אֲשֶׁר עָלוּל שֶׁמִּשָּׁם יִתְרָאוּ לִגְבָרִים שֶׁבַּבַּיִת. וְכֵן לֹא תִתְרָאֶינָה וְלֹא תִתְיַפֶּינָה אֵצֶל הָרְאִי בְּמָקוֹם שֶׁעֲלוּלוֹת לְהִתְרָאוֹת לִגְבָרִים. 
וּכְמוֹ כֵן לְהַשְׁגִּיחַ שֶׁלֹּא לַעֲלוֹת לְמָקוֹם גָּבוֹהַּ וְלָרֶדֶת מִשָּׁם, כְּגוֹן בְּסֻלָּם, כִּסֵּא, כְּשֶׁיֵּשׁ שָׁם גְּבָרִים. וְכֵן רָאוּי לְהִזָּהֵר כַּאֲשֶׁר מְבִיאוֹת צַלְּחוֹת הַמַּאֲכָלִים אוֹ טַס עִם צַלָּחוֹת וְיֵשׁ שָׁם גְּבָרִים זָרִים, שֶׁתִּרְאֶה שֶׁחֲלוּקַת הַצַּלָּחוֹת לָהֶם תִּהְיֶה עַל יְדֵי בַעְלָהּ אוֹ בָּנֶיהָ, הֵן מִשּׁוּם הִתְרַחֲקוּת מִ"קּוּרְבָה", וְהֵן מִשּׁוּם תְּנוּעוֹת הַגּוּף, וְהֵן מֵחֲשַׁשׁ גִּלּוּי קְצָת מִיָּדֶיהָ עַל יְדֵי פְּעֻלַּת הַהַגָּשָׁה. (שם) 
לז. צניעות בשיחות טלפון
וּמִן הָרָאוּי לְהַדְגִּישׁ בָּזֶה אֶת אֲשֶׁר הִשְׂכִּיל לְהָעִיר אֶחָד מֵחֲשׁוּבֵי הָעוֹמְדִים עַל מִשְׁמֶרֶת הַקֹּדֶשׁ לְמַעַן הַצְּנִיעוּת בְּעִנְיַן צוּרַת נֻסְחֵי הַדִּבּוּר בֵּין אֲנָשִׁים לְנָשִׁים עַל יְדֵי הַטֵּלֵפוֹן, אֲשֶׁר שָׁם טְמוּנָה רֶשֶׁת "הַיֵּצֶר הָרָע", רַחֲמָנָא לִצְלַן, בַּהֲסָרַת הַמְּחִיצָה שֶׁבֵּין גְּבָרִים לְנָשִׁים, הֵן בְּצוּרַת דְּרִישַׁת הַשָּׁלוֹם בַּתְּחִלָּה וּבַסּוֹף, הֵן בְּצוּרַת הַשִּׂיחָה שֶׁל רִבּוּי דִבּוּרִים מְיֻתָּרִים אוֹ קִרְבַת דָּעַת בִּלְתִּי רְצוּיָה, הֵן מִצַּד הַמְדַבֵּר וְהֵן מִצַּד הַמְדַבֶּרֶת, הֵן בְּשִׂיחַת קְרוֹבִים וְהֵן בְּשִׂיחַת זָרִים. וְגַם הַזְּהִירִים אוֹ הַזְּהִירוֹת בְּשִׂיחָה סְתָם לִנְהֹג בִּצְנִיעוּת וּבוּשָׁה, הֲרֵי שֶׁבְּשִׂיחָה טֵלֵפוֹנִית הוֹרְסִים הַרְבֵּה בְּחוֹמַת הַצְּנִיעוּת וְהַבּוּשָׁה, וְזוֹ "דֻּגְמָא" לְמַצָּב שֶׁל "שְׁבִירַת הֶחָבִית וּשְׁמִירַת יֵינָהּ". 
וּמָה רַב הַהֶפְסֵד בְּשִׂיחוֹת טֵלֵפוֹנִיּוֹת כָּאֵלּוּ, הֵן בַּהֹוֶה וְהֵן בֶּעָתִיד, וְאוּלָם יְסוֹד הַשְּׁמִירָה בָּזֶה הִיא עַל יְדֵי יִרְאַת שָׁמַיִם שֶׁל הָאִשָּׁה, שֶׁכַּאֲשֶׁר בְּחָכְמַת הַיִּרְאָה הִיא שׁוֹמֶרֶת עַל פִּתְחֵי פִיהָ לְקַצֵּר בְּשִׂיחָה, וּלְמַעֵט בְּסַקְרָנוּת, וּלְהַצְנִיעַ עַצְמָהּ וְאֶת עִנְיְנֵי בֵיתָהּ, וַהֲרֵי בָּזֶה מַצֶּלֶת עַצְמָהּ וּמוֹנַעַת מִכְשׁוֹלוֹת. וְזֶה הוּא כְּלָל גָּדוֹל כֵּיצַד לִנְהֹג בְּיִרְאַת שָׁמַיִם בְּכָל מַצָּב כָּזֶה, כְּגוֹן כַּאֲשֶׁר מִישֶׁהוּ דּוֹפֵק בַּדֶּלֶת וְשׁוֹאֵל אִם בַּעַל הַבַּיִת נִמְצָא בַּבַּיִת - וּכְשֶׁמְּשִׁיבִים לוֹ בִּשְׁלִילָה, מַתְחִיל בַּחֲקִירוֹת וּבַאֲרִיכוּת דְּבָרִים, אֲזַי יֵשׁ לְהִתְחַכֵּם בְּיִרְאַת שָׁמַיִם לְחִסּוּל הַשִּׂיחָה וְהַהַטְרָדָה. (שם) 
לח. הזהירות בענין השמעת קול זמר אשה
וְכֵן צָרִיךְ זְהִירוּת גְּדוֹלָה בְּעִנְיַן הַשְׁמָעַת קוֹל זֶמֶר - שֶׁאִם יֵשׁ אֲנָשִׁים זָרִים אוֹ אֲפִלּוּ מִבְּנֵי מִשְׁפַּחְתָּהּ כַּנַּ"ל בַּבַּיִת, שֶׁלֹּא תָשִׁיר כְּלָל, וְכֵן צָרִיךְ לְהִזָּהֵר מִלְּהַשְׁמִיעַ קוֹל זֶמֶר לְבַעְלָהּ בִּזְמַנִּים מְסֻיָּמִים. וְגַם כַּאֲשֶׁר אֵין שׁוּם אִישׁ בְּבֵיתָהּ, תִּזָּהֵר מְאֹד שֶׁלֹּא יִשָּׁמַע קוֹלָהּ לַחוּץ וּלְבָתֵּי הַשְּׁכֵנִים. וְכֵן לָחוּשׁ וּלְהִזָּהֵר שֶׁמָּא מִתְקָרְבִים גְּבָרִים בַּחוּץ עַל יַד הַדֶּלֶת כְּדֵי לִדְפֹּק בַּדֶּלֶת, וְנִכְשָׁלִים בִּשְׁמִיעַת קוֹל זֶמֶר שֶׁלָּהּ, וּמָצוּי שֶׁלִּפְעָמִים בִּגְלָל זֶה לֹא יְכוֹלִים לִדְפֹּק וּמִצְטַעֲרִים לְעֻמַּת מַצָּב שֶׁל "נִסָּיוֹן" כָּזֶה. וּזְהִירוּת זוֹ צְרִיכִים בְּיִחוּד בִּשְׂמָחוֹת, הֵן בְּאוּלַמּוֹת וְהֵן כַּאֲשֶׁר בָּאוֹת חֲבֵרוֹת שֶׁל הַבָּנוֹת הַכַּלּוֹת לְשַׂמְּחָן, שֶׁלֹּא יַכְשִׁילוּ אֶת הַשְּׁכֵנִים. (שם) 
לט. השמעת קול רעש על ידי הנעלים - פרצה בצניעות
וְכֵן צְרִיכוֹת לְהִזָּהֵר מִלְּהַשְׁמִיעַ בָּרְחוֹבוֹת קוֹל רַעַשׁ עַל יְדֵי הַנַּעֲלַיִם, וַאֲשֶׁר קוֹרֶה, לִפְעָמִים, כְּשֶׁעוֹבְרוֹת עַל יַד בֵּית כְּנֶסֶת וּבֵית מִדְרָשׁ, שֶׁמַּפְרִיעוֹת בָּזֶה אֶת הַתּוֹרָה וְהַתְּפִלָּה, וְלֹא כִּסְתָם הַפְרָעַת רַעַשׁ - אֶלָּא הַפְרָעָה בְּרִגְשֵׁי הַקְּדֻשָּׁה וְהַטָּהֳרָה הַנִּצְרָכִים לְתוֹרָה וּתְפִלָּה. (שם) 
א.ה. וְרָאִיתִי אַנְשֵׁי מַעֲשֶׂה הָאוֹטְמִים אָזְנֵיהֶם בִּשְׁמִיעָתָם קוֹל הָעֲקֵבִים עַד יַעֲבֹר זַעַם. 
מ. עמידה או התקהלות במקומות צרים, ובפרט בשמחות, ובפרט בלוית המת
וְרָאוּי לְנָשִׁים צְנוּעוֹת וּנְבוֹנוֹת שֶׁלֹּא תַעֲמֹדְנָה לְשׂוֹחֵחַ בִּמְקוֹמוֹת צָרִים שֶׁגְּבָרִים צְרִיכִים לַעֲבֹר שָׁמָּה, כְּגוֹן בְּפִתְחֵי הַכְּנִיסָה לְבִנְיָנִים אוֹ בִּמְקוֹמוֹת צָרִים בְּמַעַבְרֵי חֲדַר הַמַּדְרֵגוֹת, וְכַיּוֹצֵא בָהֶם בִּמְקוֹמוֹת כָּאֵלּוּ שֶׁגּוֹרְמִים לַגְּבָרִים מִכְשׁוֹלוֹת, אוֹ שֶׁגּוֹרְמוֹת צַעַר לִגְבָרִים יִרְאֵי שָׁמַיִם שֶׁנִּמְנָעִים מִלַּעֲבֹר לְדַרְכָּם וּלְבֵיתָם. וְכֵן שֶׁלֹּא תַעֲמֹדְנָה לַחֲסֹם דַּרְכָּם שֶׁל הַגְּבָרִים לְבֵית הַכְּנֶסֶת בְּ"שִׂמְחַת תּוֹרָה" וּבִ"בְרִית מִילָה" אוֹ לְחֻפָּה, שֶׁעַל יְדֵי זֶה גּוֹרְמוֹת אוֹ לְהַכְשָׁלָה אוֹ לְצַעַר. 
וְגַם בְּלִי עִנְיַן חֲסִימַת דֶּרֶךְ יֵשׁ לִזָּהֵר שֶׁהַנָּשִׁים לֹא תִתְקַהֵלְנָה בִּמְקוֹם מַעֲבַר הַגְּבָרִים, כְּגוֹן בְּ"שִׂמְחַת בֵּית הַשּׁוֹאֵבָה" אוֹ עֲצָרוֹת שֶׁל "יוֹם תְּפִלָּה" וְכַיּוֹצֵא בָזֶה. וְיֵשׁ לְהַשְׁגִּיחַ גַּם עַל הַבָּנוֹת הַקְּטַנּוֹת שֶׁלֹּא תַעֲמֹדְנָה שָׁם, וְכָל שֶׁכֵּן שֶׁצָּרִיךְ לְהִזָּהֵר שֶׁלֹּא לְשָׁלְחָן לַאֲבִיהֶן אֲשֶׁר בְּבֵית הַכְּנֶסֶת גַּם כְּשֶׁלְּבוּשָׁן צָנוּעַ, וְגַם לֹא עַל יְדֵי אֲחֵיהֶן. וּמִלְּבַד חֹסֶר הַחִנּוּךְ לִצְנִיעוּת, גּוֹרְמִים בָּזֶה עָגְמַת נֶפֶשׁ לַמִּתְפַּלְּלִים וְהַפְרָעָה לְטֹהַר הַתְּפִלָּה. וְכָל שֶׁכֵּן שֶׁצָּרִיךְ לְהִזָּהֵר מִלְּשָׁלְחָן לְבֵית הַכְּנֶסֶת בְּ"שִׂמְחַת בֵּית הַשּׁוֹאֵבָה" אוֹ "שִׂמְחַת תּוֹרָה", שֶׁמָּצוּי שֶׁעַל יְדֵי זֶה הֵן גּוֹרְמוֹת לְתַעֲרוֹבוֹת בֵּין הַגְּבָרִים אוֹ הַיְלָדִים. וּמַה מְּאֹד יֵשׁ לְהִזָּהֵר שֶׁלֹּא לְהִדָּחֵק עַל יַד מְקוֹם עֲמִידַת גְּבָרִים, הֵן בַּעֲמִידָה בְּאוֹטוֹבּוּס, הֵן בַּמַּעֲבָר בְּאוֹטוֹבּוּס בַּכְּנִיסָה אוֹ בַּיְצִיאָה, וְהֵן בַּעֲמִידָה בְּתוֹר לְאוֹטוֹבּוּס אוֹ מָקוֹם אַחֵר. 
וּבִפְרָט בִּשְׁעַת לְוָיַת הַמֵּת, כַּיָּדוּעַ מִזֹּהַר הַקָּדוֹשׁ שֶׁכָּתַב בָּזֶה דְּבָרִים נוֹרָאִים, עַד כְּדֵי סַכָּנָה גְּמוּרָה, שֶׁיְּכוֹלִים לִגְרֹם נָשִׁים לִגְבָרִים בִּזְמַן הַלְּוָיָה. 
מא. בענין אפור והתבשמות
כָּתַב בְּקוּנְטְרֵס "אֹהֶל בְּרָכָה": רָאוּי לְהַזְכִּיר בְּעִנְיַן ב' עִנְיָנִים אֲשֶׁר קָשֶׁה לְהַגְדִּיר בְּדִיּוּק הַגְּבוּלוֹת, אֲבָל, כָּאָמוּר, הַנָּשִׁים צְרִיכוֹת לְהָבִין הַכְּלָלִים בָּזֶה, וְעַל פִּי זֶה לְהִתְנַהֵג כָּרָאוּי. 
הָעִנְיָן הָא' - עִנְיַן הַקִּשּׁוּטִים וְהָאִפּוּרִים וּצְבִיעַת הַפָּנִים וְהַהִתְבַּשְּׂמוּת. הִנֵּה חֲזַ"ל שָׁקְדוּ שֶׁהָאִשָּׁה תִּמְצָא חֵן בְּעֵינֵי בַּעֲלָהּ, וְאַדְּרַבָּה, עֶזְרָא ע"ה תִּקֵּן תַּקָּנוֹת שֶׁנָּשִׁים יְהֵא לָהֶם מְצִיאַת חֵן בְּעֵינֵי בַּעֲלֵיהֶם - אַךְ צָרִיךְ לִזְכֹּר כַּנַּ"ל, שֶׁזֶּהוּ לְעִנְיַן בַּעֲלֵיהֶם, אֲבָל מֵאֲנָשִׁים זָרִים וּמֵהָרְחוֹב - צָרִיךְ לְהִזָּהֵר. וְעַל כֵּן צָרִיךְ בְּעִנְיָנִים אֵלּוּ לִשְׁמֹר עַל הַגְּבוּלוֹת, שֶׁזֶּה יְהֵא רַק לְמַה שֶׁנּוֹגֵעַ לְבַּעֲלֵיהֶן. אֲבָל לְעִנְיַן הָרְחוֹב אוֹ שְׁאָר מְקוֹמוֹת שֶׁיֵּשׁ שָׁם אֲנָשִׁים זָרִים, צָרִיךְ לְהִזָּהֵר מִלִּגְרֹם מִכְשׁוֹלוֹת בִּרְאִיָּה וּבְמַחְשָׁבָה. וּכְגוֹן בְּהִתְבַּשְּׂמוּת - אִם הָאִשָּׁה מִתְבַּשֶּׂמֶת הַרְבֵּה וְנִכְנֶסֶת לְבֵית שְׁכֵנִים אוֹ קְרוֹבִים, הֲרֵי הִיא גּוֹרֶמֶת מִכְשׁוֹל לָאֲנָשִׁים הַנִּמְצָאִים שָׁם, וְעוֹד גָּרוּעַ מִשְּׁאָר עִנְיָנִים אֲשֶׁר הַגְּבָרִים יְכוֹלִים לְהִסְתַּלֵּק וּלְהִתְרַחֵק, אֲבָל בָּזֶה מַכְנִיסִים לָהֶם בְּעַל כָּרְחָם אֶת הַבֹּשֶׂם וּמְבִיאִים אוֹתָם לִידֵי חִסָּרוֹן בַּקְּדֻשָּׁה, וְכֵן הוּא כַּאֲשֶׁר נוֹסְעוֹת בָּאוֹטוֹבּוּס - גּוֹרְמוֹת מִכְשׁוֹלוֹת לַגְּבָרִים, וַאֲפִלּוּ בַּהֲלִיכָה בָּרְחוֹב גּוֹרְמוֹת לְמִכְשׁוֹלוֹת עַל יְדֵי רִבּוּי בֹּשֶׂם כַּמְבֹאָר בַּפּוֹסְקִים שֶׁאֵין גֵּרוּי יֵצֶר-הָרָע יוֹתֵר מִזֶּה. 
וְכֵן בְּעִנְיַן הַצְּבִיעָה וְהָאִפּוּר, כְּשֶׁעוֹבְרִים עַל הַנּוֹרְמָלִיּוּת הַמִּינִימָלִית, גּוֹרְמִים לְמִכְשׁוֹלוֹת בִּרְאִיָּה וְהִרְהוּר, וְזֶהוּ כְּהַגְדָּרַת חֲזַ"ל: כְּ"אֶרֶס שֶׁל עַכְנַאי", הַיְנוּ אֶרֶס שֶׁל נָחָשׁ אַרְסִי, וַחֲזַ"ל אָמְרוּ זֹאת בְּעִנְיַן הַנָּשִׁים בִּזְמַן שֶׁלִּפְנֵי הַחֻרְבָּן שֶׁלֹּא הִתְנַהֲגוּ בִּצְנִיעוּת, וְהָיוּ כָּאֵלֶּה שֶׁהִתְבַּשְּׂמוּ מְאֹד, וּבַהֲלִיכָתָן עַל יַד הַגְּבָרִים, הִכְנִיסוּ בָּהֶם יֵצֶר הָרָע כְּ"אֶרֶס שֶׁל עַכְנַאי". וְכֵן עַל יְדֵי צְבִיעָה וְאִפּוּר מָצוּי שֶׁעוֹבֶרֶת עַל גְּבוּלֵי הַצְּנִיעוּת וְגוֹרֶמֶת לְהַכְשָׁלָה עַל יְדֵי שֶׁיּוֹצֶרֶת "תְּשׂוּמַת לֵב" שֶׁל "יֵצֶר הָרָע", רַחְמָנָא לִצְלַן. 
וּבִפְרָט, יֵשׁ שֶׁבָּזֶה גּוֹרֶמֶת שֶׁנִּרְאֵית כְּאִשָּׁה בִּלְתִּי צְנוּעָה, רַחְמָנָא לִצְלַן, וְעַל זֶה וַדַּאי דְּיֵשׁ לוֹמַר "הַרְחֵק מִן הַכִּעוּר" וְ"הַרְחֵק מִמְּךָ לְזוּת שְׂפָתַיִם" [שֶׁהַבְּרִיּוֹת לֹא יְדַבְּרוּ אוֹדוֹתֶיךָ וְלֹא יְגַנּוּךָ]. עַל כֵּן כָּל אִשָּׁה נְבוֹנָה תִּתְנַהֵג בָּזֶה בְּחָכְמַת יִרְאַת שָׁמַיִם, וְכַוָּנָתָהּ תִּהְיֶה רְצוּיָה לְהַשֵּׁם יִתְבָּרַךְ שֶׁיַּצִּילָהּ מִמִּכְשׁוֹל, וּבָזֶה תְּיַשֵּׁר אָרְחוֹתֶיהָ. 
גֶּדֶר הַהִתְאַפְּרוּת מוּבָא בְּסֵפֶר "מִשְׁבְּצוֹת זָהָב לְבוּשָׁהּ" בְּשֵׁם הָרַב שְׁמוּאֵל וָואזְנֶר שְׁלִיטָ"א: א. אִפּוּר "בְּאֹפֶן שֶׁאֵינוֹ נִכָּר", אֵין בְּיָדֵינוּ לִמְחוֹת. ב. אִפּוּר הָעֵינַיִם הוּא, בְּדֶרֶךְ כְּלָל, הַבְלָטָה מֻגְזֶמֶת שֶׁאֲסוּרָה. 
וְהָעִנְיָן הַב' - עִנְיַן צְנִיעוּת הַמַּלְבּוּשִׁים בִּכְלָל. שֶׁגַּם כְּשֶׁאֵינָן בְּחֶסְרוֹן הַצְּנִיעוּת בְּכִסּוּי וְגַם לֹא בְּחִקּוּי מַלְבּוּשֵׁי הַפְּרוּצוֹת, אַךְ גַּם כֵּן רָאוּי לְהִזָּהֵר שֶׁלֹּא יְהֵא בְּאֹפֶן הָרוֹעֵשׁ, דְּהַיְנוּ שֶׁלֹּא יְהֵא בְּאֹפֶן הַמּוֹשֵׁךְ עַיִן בְּצוּרָה לֹא רְגִילָה, כִּי עַל יְדֵי זֶה גַּם כֵּן גּוֹרְמוֹת לְמִכְשׁוֹלוֹת, חַס וְחָלִילָה, וּבָזֶה צְרִיכָה כָּל אִשָּׁה לָדַעַת וְלָשׂוּם לֵב אֵיךְ לְהִתְנַהֵג בָּזֶה, וְגַם הַגְּבָרִים צְרִיכִים לְהַשְׁגִּיחַ בָּזֶה עַל הַנָּשִׁים וְלֹא לָתֵת לָהֶן לְהַפְרִיז עַל הַמִּדָּה - וְכָזֹאת מָצִינוּ בַּחֲזַ"ל בַּגְּמָרָא שֶׁהִקְפִּידוּ שֶׁלֹּא לִלְבֹּשׁ בֶּגֶד אָדֹם שֶׁנֶּחְשָׁב לְבֶגֶד פְּרִיצוּת וַאֲשֶׁר רָאוּי לְהִזָּהֵר בָּזֶה. וְהָעִקָּר - כַּנַּ"ל - לְהִתְפַּלֵּל לְהַשֵּׁם יִתְבָּרַךְ שֶׁלֹּא לְהִכָּשֵׁל וְשֶׁלֹּא יֵצֵא מִכְשׁוֹל עַל יָדָהּ לַאֲחֵרִים, וּכְמוֹ שֶׁמָּצִינוּ בַּגְּמָרָא שֶׁהָיְתָה צַדֶּקֶת שֶׁעִקַּר תְּפִלָּתָהּ לְהַשֵּׁם יִתְבָּרַךְ הָיְתָה: "יְהִי רָצוֹן שֶׁלֹּא יִכָּשְׁלוּ בִּי בְּנֵי אָדָם". 
וְכָתַב בְּסֵפֶר "מִצְוַת הַנָּשִׁים": וְאַף עַל פִּי שֶׁרָאוּי לָאִשָּׁה לְהִתְנָאוֹת וּלְהִתְקַשֵּׁט בְּתוֹךְ בֵּיתָהּ בִּפְנֵי בַּעֲלָהּ, מִכָּל מָקוֹם, בְּצֵאתָהּ לָרְחוֹב, לֹא תַּפְרִיז בְּכָךְ, אֶלָּא תִּתְקַשֵּׁט וְתִתְאַפֵּר בְּאֹפֶן מְמֻצָּע לִהְיוֹת מְכֻבֶּדֶת, וְאִם מִתְקַשֶּׁטֶת בְּהַרְבֵּה תַּכְשִׁיטִים וּבְהַפְרָזָה יְתֵרָה עַד שֶׁמּוֹשֶׁכֶת אֵלֶיהָ עַיִן שֶׁל פְּרִיצוּת אוֹ קִנְאַת רֵעוּתָהּ, הֲרֵי הִיא עוֹשָׂה אִסּוּר וְגוֹרֶמֶת לְמִכְשׁוֹלִים רַבִּים. [שׁוּ"ת "שֵׁבֶט הַלֵּוִי" (ח"ו סי' לג אות ב), וְעַיֵּן בִּגְמָרָא תַּעֲנִית (כג ע"ב) בַּמַּעֲשֶׂה שֶׁל אַבָּא חִלְקִיָּה וְאִשְׁתּוֹ, וְעַיֵּן בְּסֵפֶר "שִׁיּוּרֵי טָהֳרָה" (מערכת א אות נט) שֶׁכָּתַב בְּשֵׁם מַהֲרַ"ם מֵרוֹטְנְבּוּרְג (בתשובה סי' קצט), שֶׁתָּבוֹא מְאֵרָה לְאִשָּׁה שֶׁיֵּשׁ לָהּ בַּעַל וְאֵינָהּ מִתְקַשֶּׁטֶת, וְתָבוֹא מְאֵרָה לְאִשָּׁה שֶׁאֵין לָהּ בַּעַל וּמִתְקַשֶּׁטֶת, עַיֵּן שָׁם. וְעַל כֵּן, מַטְּרַת הַקִּשּׁוּט צְרִיכָה לִהְיוֹת עֲבוּר בַּעֲלָהּ. וְעַיֵּן בְּסֵפֶר חֲרֵדִים (סי' שפה)]. 
אֵין לְאִשָּׁה אוֹ לְבַת לְהִתְבַּשֵּׂם יוֹתֵר מִדַּי בְּעֵת צֵאתָהּ לָרְחוֹב, בְּאֹפֶן הַנּוֹגֵד אֶת גִּדְרֵי הַצְּנִיעוּת וְהֶעָלוּל לְהַכְשִׁיל אֶת הַסּוֹבְבִים אוֹתָהּ. וְלָכֵן תִּזָּהֵר הָאִשָּׁה שֶׁלֹּא לְהִתְרַחֵץ עִם סַבּוֹן שֶׁרֵיחוֹ חָזָק וְנוֹדֵף לְמֵרָחוֹק, אִם יוֹצֵאת לָרְחוֹב לְאַחַר הָרְחִיצָה. 
אָסוּר לְאִשָּׁה לִצְבֹּעַ אֶת פָּנֶיהָ בְּצֶבַע אָדֹם, אֲבָל אָדֹם כְּמַרְאֵה פָּנֶיהָ וְלֹא אָדֹם בְּיוֹתֵר - מֻתָּר. וּמִכָּל מָקוֹם, הָאִסּוּר הוּא רַק אֶת פָּנֶיהָ. (וראה עוד שו"ת "באר משה") 
מב. הצניעות בהתנהגות חברתית
הַצְּנִיעוּת בַּהִתְנַהֲגוּת - דְּהַיְנוּ, שֶׁגַּם כַּאֲשֶׁר זְהִירָה בִּצְנִיעוּת בְּכִסּוּי הַגּוּף - מִכָּל מָקוֹם יֵשׁ, לִפְעָמִים, כַּמָּשָׁל הַיָּדוּעַ - שֶׁאוֹמְרִים לְאָדָם שְׁבֹר אֶת הֶחָבִית וּשְׁמֹר אֶת יֵינָהּ, שֶׁכַּמּוּבָן שֶׁאִי אֶפְשָׁר לִשְׁמֹר כֵּן, כֵּן הוּא גַּם כָּאן - יִתָּכֵן שֶׁאִשָּׁה שׁוֹמֶרֶת אֶת הַיַּיִן שֶׁל הַצְּנִיעוּת, אֲבָל עַל יְדֵי הַנְהָגָתָהּ שׁוֹבֶרֶת אֶת הֶחָבִית, וּמִמֵּילָא מוּבָן שֶׁהַיַּיִן שֶׁל הַצְּנִיעוּת כְּבָר לֹא נִשְׁמָר. 
וְהָעִנְיָן הוּא, שֶׁהָאִשָּׁה צְרִיכָה לְהִזָּהֵר לֹא לְהִתְבַּלֵּט לִפְנֵי גְּבָרִים בְּהוֹפָעָה וּבְשִׂיחָה. הָאִשָּׁה מְקוֹמָהּ בֵּין הַנָּשִׁים, וְהָאִישׁ מְקוֹמוֹ בֵּין הַגְּבָרִים. וְעַל שִׂיחָה יְתֵרָה שֶׁל אִישׁ וְאִשָּׁה אָמְרוּ חֲזַ"ל שֶׁגּוֹרֵם רָעָה לְעַצְמוֹ וְסוֹפוֹ יוֹרֵשׁ גֵּיהִנּוֹם. וְיָדוּעַ מַה שֶּׁמְּסֻפָּר בַּגְּמָרָא דִּבְרֵי בְּרוּרְיָה אֵשֶׁת רַבִּי מֵאִיר, שֶׁעָנְתָה לְתַנָּא קָדוֹשׁ מִן הַגָּלִיל אֲשֶׁר שָׁאַל לָהּ "בְּאֵיזֶה דֶּרֶךְ נֵלֵךְ לְלֹד" - וְהָיָה לָהּ טַעֲנָה עַל זֶה, שֶׁזּוֹ הִיא רִבּוּי שִׂיחָה, שֶׁהָיָה לוֹ לוֹמַר בְּקִצּוּר: "בְּאֵיזֶה לְלֹד". (קונטרס "אהל ברכה") 
מג. רבוי שיחה עם גברים
וְצָרִיךְ לְהִזָּהֵר בָּזֶה כְּשֶׁקּוֹנִים בַּחֲנוּת לֹא לְהַאֲרִיךְ שִׂיחָה עִם הַמּוֹכֵר, וְכֵן לֹא לְהִתְוַכֵּחַ עִם שְׁכֵנִים גְּבָרִים בְּעִנְיְנֵי בַּיִת מְשֻׁתָּף; לְהִזָּהֵר מִלְּהַרְבּוֹת בְּשִׂיחָה עִם פּוֹעֲלִים וּבַעֲלֵי מְלָאכָה; וְכֵן כְּשֶׁזְּקוּקוֹת לָלֶכֶת לָרוֹפֵא, לֹא לְפַטְפֵּט וְלֹא לְהַרְבּוֹת שִׂיחָה בַּמֶּה שֶּׁלֹּא לְצֹרֶךְ הָרְפוּאָה, וְצָרִיךְ זְהִירוּת בָּזֶה גַּם בְּעִנְיַן אַנְשֵׁי מִשְׁפַּחְתָּהּ כְּגִיסִים וַחֲתָנִים, דּוֹדִים וּבְנֵי דּוֹדִים. (שם) 
כַּמָּה מָצוּי אֵצֶל נָשִׁים שֶׁמִּתְמַקְּחוֹת עִם הַמּוֹכֵר בִּשְׁבִיל כַּמָּה שְׁקָלִים שֶׁיּוֹזִיל לָהֶם, וּמְתַבְּלוֹת אֶת בַּקָּשַׁת הַהוֹזָלָה בִּקְצָת בְּדִיחוֹת וְאֵינָן שָׂמוֹת לֵב שֶׁבִּשְׁבִיל כַּמָּה פְּרוּטוֹת מוֹכְרוֹת הֵם אֶת נִשְׁמָתָן מֵהַקְּדֻשָּׁה, מַכְשִׁילוֹת אֶת הַמּוֹכֵר, מַכְשִׁילוֹת גְּבָרִים נוֹסָפִים שֶׁעוֹמְדִים שָׁם בַּחֲנוּת וְעוֹד הַרְבֵּה תּוֹצָאוֹת חֲמוּרוֹת יְכוֹלוֹת לָצֵאת מִבַּקָּשׁוֹת "הֲנָחָה" בְּדֶרֶךְ שֶׁל רִבּוּי שִׂיחָה. 
יֵשׁ לָדַעַת הַצְּנִיעוּת יִקְרַת עֶרֶךְ הַרְבֵּה יוֹתֵר מֵאוֹתָן פְּרוּטוֹת, וַחֲבָל לְאַבֵּד אֶת טֹהַר הַקְּדֻשָּׁה וְהַצְּנִיעוּת בִּשְׁבִיל מָמוֹן, וְנֶאֱמָן הוּא בַּעַל מְלַאכְתֵּנוּ לְשַׁלֵּם לָנוּ כָּהֵנָּה וְכָהֵנָּה בִּבְרָכָה עֹשֶׁר וְכָבוֹד בִּזְכוּת הַצְּנִיעוּת וְהַוִּתּוּר עַל מָמוֹן וְכָבוֹד לְמַעַן קְדֻשַּׁת שְׁמוֹ ית'. 
מד. נהיגה במכונית לאשה אינה מדרכי הצניעות
נְהִיגַת נָשִׁים בְּרֶכֶב יֵשׁ מֶהֲרַבָּנִים הַמִּתְנַגְּדִים לְכָך, וְנִימוּקָם כִּי עֶצֶם הַנְּהִיגָה הִיא עִנְיָן שֶׁל פְּרִיצוּת, וּבְיִחוּד כַּאֲשֶׁר צְרִיכוֹת לְטַפֵּל בַּמְּכוֹנִית בְּתַחֲנַת דֶּלֶק, וְכַאֲשֶׁר נַעֲשָׂה פַּנְצֵ'ר, וְכֵן בַּהֲבָאָתוֹ לְתִקּוּנִים וְטִפּוּלִים בֵּין אֲנָשִׁים פְּרוּצִים וְכַדּוֹמֶה. 
וְכֵן הִתְנַגְּדוּ לַזֶה הַגְּרִ"י קַנְיֵיבְסְקִי זצוק"ל (הַסְּטֵיפֶּלֶער), וּלְהַבְדִּיל לְחַיִּים טוֹבִים, הגרש"ה וָאזְנֵר שְׁלִיטָ"א, שֶׁנּוֹגֵד אֶת יְסוֹדוֹת הַצְּנִיעוּת וּקְדֻשַּׁת יִשְׂרָאֵל. 
וְהוֹסִיף הגר"ש וָואזְנֶר: לִבִּי אוֹמֵר לִי שֶׁעִקַּר סִבַּת הַתְּאוּנוֹת דְּרָכִים הַמְרֻבִּים ל"ע, הוּא מִנְּהִיגַת נָשִׁים בִּרְכָבִים בַּכְּבִישִׁים שֶׁבְּכָךְ מַמְשִׁיכִים אֶת מִדַּת הַדִּין - וְסָר מֵאַחֲרֶיךָ". 
וְהִנֵּה בְּוַדַּאי שֶׁכַּאֲשֶׁר אֵין צֹרֶךְ מְיֻחָד לְאִשָּׁה לִנְהֹג בּרֶכֶב בְּוַדַּאי שֶׁיֵּשׁ לָחוּשׁ לְדַעַת הַמִּתְנַגְּדִים, אוּלָּם כַּאֲשֶׁר יֵשׁ צֹרֶךְ וְהֵכְרֵחַ מְיֻחָד יֵשׁ לְאִשָּׁה לַעֲשׂוֹת שְאֵלַת חָכָם. 
יֵשׁ לִמְנֹעַ מִנָּשִׁים וּבָנוֹת לִנְסֹעַ בִּטְרֶמְפִּים בְּכָל מָקוֹם וּבְכָל זְמַן, כֵּיוָן שֶׁעָלוּל לְהִגָּרֵם מִכָּךְ מִכְשׁוֹלִים רַבִּים בְּעִנְינֵי צְנִיעוּת. וּמָה עוֹד, שֶׁלְּצַעֲרֵנוּ הָרַב נִתְרַבּוּ בִּזְמַנֵּנוּ מַעֲשִׂים מְכֹעָרִים בַּכְּבִישִׁים מִכָּךְ, וְהִגִּיעוּ הַדְּבָרִים גַּם לִשְׁפִיכוּת דָּמִים. וּבְנוֹסָף לָזֶה, בְּמִקְרִים רַבִּים, קַיָּם אִסּוּר "יִחוּד". אֲבָל גַּם בְּאֹפֶן שֶׁיִּוָּצְרוּ תְּנָאִים שֶׁאֵין אִסּוּר יִחוּד (בַּהֶתְאֵם לַנְּתוּנִים עַל פִּי הַהֲלָכָה) - יֵשׁ לְהִמָּנַע מִזֶּה, כֵּיוָן שֶׁאֵרְעוּ הַרְבֵּה תַּקָּלוֹת אֲפִלּוּ בְּלֵב הָעִיר. 
מה. אשה הנוסעת במונית או באוטובוס
כַּיָּדוּעַ, כְּשֶׁנּוֹסְעִים בְּטֶקְסִי, יֵשׁ אֲנָשִׁים שֶׁרוֹצִים לָשֶׁבֶת עַל יַד הַנֶּהָג. אֲבָל לְעִנְיַן נָשִׁים כְּבָר כָּתְבוּ וּפִרְסְמוּ גְּדוֹלֵי הָרַבָּנִים שֶׁאֵינוֹ דֶּרֶךְ צְנִיעוּת שֶׁהָאִשָּׁה תֵּשֵׁב עַל יַד הַנֶּהָג, וּבִפְרָט אִם נוֹסַעַת לְבַד בַּטֶּקְסִי גַּם בְּאֹפֶן שֶׁאֵין שָׁם אִסּוּר יִחוּד, שֶׁאָז הֱוֵי אִסּוּר גָּמוּר וּפְרִיצוּת לָשֶׁבֶת עַל יַד הַנֶּהָג, וְגָרוּעַ פִּי כַמָּה כַּאֲשֶׁר יֵשׁ צֹרֶךְ לַחְגֹּר בַּחֲגוֹרַת הֲגַנָּה וְנִזְקָקִים לְעֶזְרַת הַנֶּהָג. 
וְרָאוּי לְהַזְכִּיר מַה שֶּׁאָמְרוּ חֲזַ"ל, שֶׁאִישׁ לֹא יְהַלֵּךְ אַחַר אִשָּׁה אַחֶרֶת, וְעַל כֵּן כַּאֲשֶׁר מִזְדַּמֵּן לְאִישׁ שֶׁהוֹלֵךְ אַחַר אִשָּׁה, עָלָיו לְמַהֵר וְלַעֲבֹר לְפָנֶיהָ. וְהַרְבֵּה פְּעָמִים קוֹרֶה בִּמְקוֹמוֹת צָרִים שֶׁאִי אֶפְשָׁר לְהִדָּחֵק וְלַעֲבֹר, וְעַל יְדֵי נְבוֹנוּת וְחָכְמָה שֶׁל הָאִשָּׁה מִסְתַּדֵּר הַדָּבָר בְּכִי טוֹב, כְּגוֹן שֶׁנִּכְנָסִים לַמָּקוֹם הַצַּר שֶׁל חֲדַר מַדְרֵגוֹת אוֹ סִמְטָה צָרָה וּמַרְגִּישָׁה בִּגְבָרִים, וּמוֹנַעַת עַצְמָהּ מִלְּמַהֵר לְדַרְכָּהּ וְנוֹתֶנֶת לָהֶם לַעֲבֹר לְפָנֶיהָ, הֲרֵי הִיא בָּזֶה קוֹנָה עוֹלָמָהּ בְּשָׁעָה אַחַת שֶׁמַּצֶּלֶת אוֹתָם מֵרְאִיּוֹת וְהִרְהוּרִים, וּרְאוּיָה לַתֹּאַר הַנַּעֲלָה שֶׁל "אִשָּׁה כְּשֵׁרָה". 
וְכֵן רָאוּי לְהִזָּהֵר וּלְהַשְׁגִּיחַ שֶׁלֹּא לָשֶׁבֶת עַל יַד גְּבָרִים בְּאוֹטוֹבּוּס אוֹ בְּטֶקְסִי, וְכֵן שֶׁלֹּא לָשֶׁבֶת עַל סַפְסָל שֶׁלִּפְנֵי מְקוֹם יְשִׁיבַת גְּבָרִים בְּאוֹטוֹבּוּס אוֹ בְּטֶקְסִי. וְכֵן רָאוּי לְהִזָּהֵר כְּשֶׁבָּאִים לַבַּיִת פּוֹעֲלִים אוֹ אָמָּנִים [כְּגוֹן נַגָּרִים, זַגָּגִים, סַיָּדִים וְכַיּוֹצֵא בָהֶם], יֵשׁ לְהַשְׁגִּיחַ לֹא לַעֲמֹד בַּעֲמִידָה קְרוֹבָה עַל יָדָם. כְּגוֹן פּוֹעֵל שֶׁעוֹסֵק בִּבְדִיקַת מְכוֹנַת כְּבִיסָה אוֹ אִינְסְטֵלָטוֹר שֶׁעוֹסֵק בְּחִפּוּשׂ מְקוֹם הַקִּלְקוּל בַּצִּנּוֹרוֹת, יֵשׁ לִמָּנַע מִלַּעֲמֹד עַל יָדוֹ כְּעֶזְרָה אוֹ הִתְעַנְיְנוּת לְחִפּוּשׂ הַמָּקוֹם הַצָּרִיךְ תִּקּוּן. וּבֶאֱמֶת בְּזֶה נִכֶּרֶת וְנִבְחֶנֶת מַעֲלַת כַּשְׁרוּת וּצְנִיעוּת הַנָּשִׁים כַּאֲשֶׁר בְּמִקְרִים כָּאֵלּוּ וְכַיּוֹצֵא בָזֶה מַצְנִיעוֹת עַצְמָן, וְהֵן הֵן בִּבְחִינַת "יִרְאַת ה' הִיא תִתְהַלָּל". (קונטרס "אהל ברכה")


Chapter 6

פרק ו - הלכות יחוד הנוגעים לכל מקום ובפרט למקומות עבודה
הוגה ונבדק ע"י הגר"נ יברוב שליט"א מחבר ספר "דברי סופרים" על הלכות ייחוד 
פתיחה
חֹמֶר אִסּוּר יִחוּד 
אִסּוּר יִחוּד הוּא מֵהָעֲבֵרוֹת הֲכִי חֲמוּרוֹת שֶׁבַּתּוֹרָה, וְיֵשׁ אוֹמְרִים שֶׁהוּא בִּכְלַל אֲבִיזַרַיְהוּ דְּגִלּוּי עֲרָיוֹת, וּלְדִבְרֵיהֶם הֲרֵי זֶה בִּכְלָל יֵהָרֵג וְאַל יַעֲבֹר. כְּלוֹמַר: עֲבֵרַת יִחוּד חֲמוּרָה יוֹתֵר מֵחִלּוּל שַׁבָּת, אֲכִילַת חָמֵץ בְּפֶסַח, אוֹ מִי שֶׁאֵינוֹ מִתְעַנֶּה בְּיוֹם הַכִּפּוּרִים וְכַדּוֹמֶה, שֶׁאֵלּוּ עֲבֵרוֹת הָאַחֲרוֹנִים אֵינָם בְּיֵהָרֵג וְאַל יַעֲבֹר, כְּמוֹ אִסּוּר יִחוּד שֶׁיֶּשְׁנוֹ בְּיֵהָרֵג וְאַל יַעֲבֹר, וְכַמְבֹאָר בַּרַמָ"א (שו"ע יו"ד סי' קנ"ז סעי' א') דְּדִין יֵהָרֵג וְאַל יַעֲבֹר אֵינוֹ דַּוְקָא בְּאִסּוּר מַמָּשׁ, אֶלָּא גַּם כָּל הַנּוֹגֵעַ לְקִרְבָה הַמְבִיאָה לְחֵטְא. 
וְיֵשׁ לְהַדְגִּישׁ שֶׁאִסּוּר יִחוּד הוּא גַּם כְּשֶׁחוֹשֵׁב לְעַצְמוֹ שֶׁלֹּא יָבוֹא לִידֵי חֵטְא, וּכְמוֹ שֶׁכָּתַב בְּסֵפֶר הַחִנּוּךְ (שׁם) שֶׁאִי אֶפְשָׁר לוֹ לָאָדָם לָדַעַת אֶת הַטֶּבַע הַחַלָּשׁ שֶׁלּוֹ, דְּיִתָּכֵן שֶׁבִּשְׁעַת מַעֲשֶׂה לֹא יִהְיֶה בִּיכָלְתּוֹ לְהִתְגַּבֵּר עַל יִצְרוֹ. 
וְרָאִיתִי בְּשֵׁם הַגָּאוֹן רַבִּי אַהֲרֹן קוֹטְלֶר זַצַ"ל שֶׁכָּתַב בַּמֶּה שֶׁנָּשָׂא שְׁלֹמֹה הַמֶּלֶךְ עָ"ה יוֹתֵר מי"ח נָשִׁים, הֲגַם שֶׁהַתּוֹרָה אָסְרָה לְמֶלֶךְ לַעֲשׂוֹת כֵּן, מִשּׁוּם דְּכֵיוָן דְּהַתּוֹרָה נָתְנָה טַעַם לְאִסּוּר זֶה, כְּמוֹ שֶׁאָמַר הַכָּתוּב (דברים יז, יז) רַק לֹא יַרְבֶּה לוֹ נָשִׁים וְלֹא יָסוּר לְבָבוֹ וְכוּ', חָשַׁב שְׁלֹמֹה הַמֶּלֶךְ דְּמִכֵּיוָן שֶׁהוּא הֶחָכָם מִכָּל הָאָדָם, וּכְמוֹ שֶׁהֵעִיד עָלָיו הַכָּתוּב (מלכים א' ה, יא) וַיֶּחְכַּם מִכָּל הָאָדָם וְכוּ', לָכֵן לְגַבָּיו לֵיכָּא הַחֲשָׁשׁ שֶׁל הַטָּיָת הַלֵּב, אֲבָל לְמַעֲשֶׂה נָשָׁיו הִטּוּ אֶת לְבָבוֹ (מלכים ב' יא, ד), וְהַהֶסְבֵּר בָּזֶה דְּבְּעֶצֶם לֹא טָעָה שְׁלֹמֹה הַמֶּלֶךְ ע"ה בְּחֶשְׁבּוֹנוֹ, שֶׁעַפִּ"י שֵׂכֶל בֶּאֱמֶת לֹא הָיָה בָּא כְּלָל לִידֵי מַצָּב זֶה, אֶלָּא שֶׁהֱיוֹת שֶׁהַתּוֹרָה אָסְרָה לַעֲשׂוֹת כֵּן, לֹא שַׁיָּךְ לַעֲשׂוֹת חֶשְׁבּוֹנוֹת עַל זֶה, וְעֶצֶם הַדָּבָר שֶׁעָבַר עַל אִסּוּר תּוֹרָה גָּרַם שֶׁיַטּוּ נָשָׁיו אֶת לְבָבוֹ, עכ"ד. 
וְעַל דֶּרֶךְ זֶה יֵשׁ לְהוֹסִיף בְּנוֹגֵע לְאִסּוּר יִחוּד, שֶׁאֲפִלּוּ אִם נֹאמַר שֶׁלְּפִי הַהִגָּיוֹן וְהַשֵּׂכֶל לֹא יָבוֹא לִידֵי חֵטְא, אֲפִלּוּ הָכֵי זֶה גּוּפָא שֶׁעוֹבֵר עַל אִסּוּר יִחוּד שֶׁאָסְרָה הַתּוֹרָה, הוּא הַפֶּתַח שֶׁעַל יָדוֹ יָכוֹל חַ"ו לַעֲבֹר עַל עֶצֶם הַחֵטְא דִּזְנוּת. 
וְזֶה לְשׁוֹן ספה"ק דֶּרֶךְ פִּקּוּדֶיךָ (לת ל"ה אות ס"ג): הִנֵּה יִחוּד אֵשֶׁת אִישׁ מִדְּאוֹרַיְתָא וְכוּ', וְהַעוֹלָם מְקִלִּים בְּזֶה, וַאֲפִלּוּ הַבַּעֲלֵי תּוֹרָה, וְהוּא לָהֶם לְחֶרְפָּה לִבְרֹחַ מֵחֶדֶר שֶׁהָאִשָּׁה שָׁם בְּחָשְׁבוֹ שֶׁחוֹשְׁדִין אֶת עַצְמָם שֶׁיִּתְפַּעֲלוּ בָּעֲבֵרָה, עַל כֵּן הֵם מְקִלִּין וְכוּ', וְלוּ חָכְמוּ יַשְׂכִּילוּ שֶׁהַיִּחוּד בְּזוּלַת הָעֲבֵרָה הוּא בְּאִסּוּר גָּמוּר, וְכָל אֶחָד יִרְאֶה לִהְיוֹת בָּקִי בְּדִינֵי הַיִּחוּד, וְיַחְמִיר לְעַצְמוֹ בְּיוֹתֵר מִשּׁוּרַת הַדִּין, עכ"ל. 
קְפִיצָה מֵהָרַכֶּבֶת 
תּוֹרָתֵנוּ הַקְּדוֹשָׁה הִיא תּוֹרַת חַיִּים, מֻתְאֶמֶת הִיא לָאָדָם. בְּאֶמְצָעוּתָהּ הוּא מְיַשֵּׁר אֶת נְטִיּוֹת לִבּוֹ וִיצָרָיו, וּמְכַוְּנָם כָּרָאוּי בִּנְתִיבוֹת חַיָּיו. כָּאָמוּר: "רְאֵה נָתַתִּי לְפָנֶיךָ הַיּוֹם אֶת הַחַיִּים וְאֶת הַטּוֹב וְאֶת הַמָּוֶת וְאֶת הָרַע וְכוּ' וּבָחַרְתָּ בַּחַיִּים", וּבְקִיּוּם תַּרְיָ"ג מִצְוֹתֶיהָ - יִזְכֶּה לְחַיִּים טוֹבִים וּמְאֻשָּׁרִים, עַל כֵּן הִמְלִיצוּ חֲזַ"ל: "בָּרָאתִי יֵצֶר הָרַע, בָּרָאתִי לוֹ תּוֹרָה תַּבְלִין"! 
תּוֹרָתֵנוּ אוֹסֶרֶת עַל הָאָדָם לְהִכָּנֵס לְמַצָּב שֶׁבּוֹ יַטְרִידֵהוּ יִצְרוֹ לַהֲבִיאוֹ לְמִכְשׁוֹל. 
מִסִּבָּה זוֹ - כּוֹתֵב הַרַמְבַּ"ם - אָסְרָה הַתּוֹרָה הֵן עַל הָאִישׁ וְהֵן עַל הָאִשָּׁה לְהִתְיַחֵד בְּמָקוֹם שֶׁאֵין רַבִּים מְצוּיִים - "וְיִזָּהֵר מִן הַיִּחוּד שֶׁהוּא הַגּוֹרֵם הַגָּדוֹל וכו' גְּדוֹלֵי הַחֲכָמִים הִזְהִירוּ לְתַלְמִידֵיהֶם לְהִתְרַחֵק מִן הַיִּחוּד" (רמב"ם, אסו"ב כ"ב) 
מַעֲשֶׂה בְּרַבִּי יִשְׂרָאֵל סַלַּנְטֶר זַצַ"ל שֶׁפָּגַשׁ אֶחָד מִתַּלְמִידָיו בְּתַחֲנַת הָרַכֶּבֶת. פָּנָה אֵלָיו ר' יִשְׂרָאֵל וְאָמַר לוֹ: בְּנִי, אָסוּר לְךָ לִנְסֹעַ בָּרַכֶּבֶת, כִּי אֵיךְ תִּנְהַג כְּשֶׁבְּאֶמְצַע הַדֶּרֶךְ תִּשָּׁאֵר לְבַד בְּקָרוֹן עִם אִשָּׁה, וְתִהְיֶה לְךָ שְׁאֵלָה שֶׁל "יִחוּד"? הַתַּלְמִיד שֶׁרָאָה שֶׁגַּם רַבּוֹ נוֹסֵעַ בָּרַכֶּבֶת, שָׁאַל: הֲלֹא גַּם אַתֶּם נוֹסְעִים בָּרַכֶּבֶת, וְאֵיךְ אַתֶּם מִסְתַּדְּרִים עִם "יִחוּד"? 
הֵשִׁיב לוֹ ר' יִשְׂרָאֵל: "אֲנִי אֶקְפֹּץ דֶּרֶךְ חַלּוֹן הָרַכֶּבֶת, אַף בִּשְׁעַת נְסִיעָתָהּ" ('חיי המוסר, ח"א, עמ' פ"ז). 
מהו יחוד
א. אָסוּר לְאִישׁ לְהִתְיַחֵד עִם אִשָּׁה, וְאַפִּי' שֶׁכָּל אֶחָד עָסוּק בְּעֵסֶק מִשֶּׁלּוֹ, חוּץ מֵאֳפָנִים מְסֻיָּמִים כְּמוֹ שֶׁיִּתְבָּאֵר בַּהֶמְשֵׁךְ. 
ב. וְכֵן אָסוּר לָהֶם לְהִתְיַחֵד בְּאוֹתוֹ בַּיִת אַפִּי' אִם הֵם בְּב' חֲדָרִים נִפְרָדִים. 
ג. אִסּוּר יִחוּד נוֹהֵג בֵּין בְּצָעִיר עִם זְקֵנָה, וּבֵין בְּזָקֵן עִם צְעִירָה, וּבֵין זָקֵן עִם זְקֵנָה, וְאַפִּי' חוֹלִים הַמְרֻתָּקִים לְמִטָּתָם. 
ד. נוֹהֵג בֵּין בְּנָשׁוּי בֵּין בְּרַוָּק, וַאֲפִלּוּ צַדִּיק וַחֲסִיד וּבֵין בִּנְשׁוּאָה בֵּין בְּרַוָּקָה (וַאֲפִלּוּ טְהוֹרָה). - וַאֲפִלּוּ בִּכְעוּרָה, בֵּין עִם אִשָּׁה פְּרוּצָה בֵּין עִם אִשָּׁה צְנוּעָה. 
ה. וְאָסוּר לְהִתְיַחֵד עִמָּם וְאַפִּי' בְּאֹפֶן עֲרָאִי, בֵּין אִם הֵם מִיִּשְׂרָאֵל וּבֵין אִם הֵם גּוֹיִים (וְאַפִּי' אִשְׁתּוֹ שֶׁל הַגּוֹי נִמְצֵאת שָׁם עִם בַּעֲלָהּ, אָסוּר לְאִשָּׁה מִיִּשְׂרָאֵל לִהְיוֹת עִמָּהֶם בְּמָקוֹם מְבֻדָּד). 
ו. אַף בְּשֶׁטַח פָּתוּחַ, אִם אֵין בַּסְּבִיבָה שָׁם אֲנָשִׁים שֶׁעוֹבְרִים שָׁם, וּכְמוֹ שֶׁמָּצוּי לִפְעָמִים בַּדְּרָכִים וּפַּארְקִים, נוֹהֵג שַׁם אִסּוּר יִחוּד. 
גיל היחוד
זָכָר מִגִּיל תֵּשַׁע וָמַעְלָה הֱוֵי בִּכְלַל אִישׁ שֶׁאָסוּר לְאִשָּׁה לְמַעְלָה מִגִּיל שְׁתֵּים עֶשְׂרֵה לְהִתְיַחֵד עִמּוֹ. נְקֵבָה מִגִּיל שָׁלֹשׁ וָמַעְלָה הֱוֵי בִּכְלַל אִשָּׁה שֶׁאָסוּר לְאִישׁ מִגִּיל שְׁלֹשׁ עֶשְׂרֵה לְהִתְיַחֵד עִמָּהּ. 
דִּינֵי יִחוּד בִּקְרוֹבוֹת 
אָב עִם בִּתּוֹ, סָב עִם נֶכְדָּתוֹ / בֵּן עִם אִמּוֹ אוֹ אֵם אִמּוֹ וְאֵם אָבִיו 
א. מֻתָּר לְאָב לַעֲבֹד יַחַד עִם בִּתּוֹ אוֹ נֶכְדָּתוֹ בְּחֶדֶר סָגוּר לְבַדָּם, וְכֵן מֻתָּר לְאִישׁ לַעֲבֹד עִם אִמּוֹ, אֵם אִמּוֹ, אוֹ אֵם אָבִיו בְּחֶדֶר סָגוּר לְבַדָּם. - [וְהֶתֵּר זֶה הוּא אֲפִלּוּ בִּפְרוּצִים, וּבִקְבִיעוּת, וַאֲפִלּוּ עִסְקוֹ עִם הַנָּשִׁים.] 
ב. אַךְ הֶתֵּר זֶה הוּא רַק בְּאֹפֶן שֶׁנִּמְצָאִים הֵם יַחַד לְבַדָּם, אֲבָל כְּשֶׁנִּמְצֵאת שָׁם אִשָּׁה אַחֶרֶת יֵשׁ לְהַחְמִיר. 
אֲחוֹתוֹ 
א. נֶחֶלְקוּ הָרִאשׁוֹנִים בְּדִין יִחוּד עִם אֲחוֹתוֹ, וְרֹב הָאַחֲרוֹנִים פָּסְקוּ לְהָקֵל בְּאַקְרַאי מִפַּעַם לְפַעַם, אֲבָל אָסוּר לָגוּר בִּקְבִיעוּת אָח עִם אָחוֹת לְבַדָּם. (וּמַהוּ גֶּדֶר בִּקְבִיעוּת לְעִנְיָן לְגוּר עִם אֲחוֹתוֹ? הֶאֱרִיכוּ בְּזֶה הַרְבֵּה הַפּוֹסְקִים, וְאֵין כָּאן הַמָּקוֹם לְהַאֲרִיךְ.) 
ב. וּמִדַּת חֲסִידוּת שֶׁלֹּא לְהִתְיַחֵד עִם אֲחוֹתוֹ כְּלָל. 
ג. י"א שֶׁבִּמְקוֹם שֶׁאֵין מַכִּירוֹת אוֹתָם וְלֹא יוֹדְעִים שֶׁהִיא אֲחוֹתוֹ, אֲסוּרִים לְהִתְיַחֵד. 
שְׁאָר קְרוֹבוֹת כְּגוֹן דּוֹדָתוֹ חֲמוֹתוֹ וְכַלָּתוֹ 
א. אִסּוּר יִחוּד עִם חֲמוֹתוֹ וְכַלָּתוֹ הוּא מִדְּאוֹרַיְתָא, וּמַה שֶׁהֵן קְרוֹבוֹת לוֹ אֵין בְּזֶה שׁוּם הֶתֵּר, וְאַדְּרַבָּה חָמוּר יוֹתֵר בְּכַמָּה פְּרָטִים [וּכְדִלְהַלָּן]. 
ב. גַּם בְּדוֹדָתוֹ - בֵּין אֲחוֹת הָאָב וּבֵין אֲחוֹת הָאֵם - יֵשׁ אִסּוּר יִחוּד. 
ג. אִסּוּר יִחוּד עִם אֵשֶׁת אֲחִי הָאָב אוֹ אֵשֶׁת אֲחִי הָאֵם - הוּא מִדְּאוֹרַיְתָא. 
עם כמה אסור להתיחד
ב' אֲנָשִׁים וְאִשָּׁה אַחַת 
א. לְדַעַת השו"ע וְכֵן נוֹהֲגִים הַסְּפָרַדִּים - אֲסוּרִים ב' אֲנָשִׁים לְהִתְיַחֵד עִם אִשָּׁה אַחַת, וּלְדַעַת הַרַמָ"א וְכֵן נוֹהֲגִים הָאַשְׁכְּנָזִים יֵשׁ חִלּוּק מִי הֵם אוֹתָם ב' אֲנָשִׁים. דְּאִם נִתְקַיֵּם בָּהֶן שֵׁשֶׁת הַתְּנָאִים דִּלְהַלָּן א) שֶׁהֵם אֲנָשִׁים כְּשֵׁרִים (כְּמוֹ שֶׁהוּבָא הַהַגְדָּרָה בְּזֶה בַּהֶמְשֵׁךְ), ב) שֶׁאֵין לִבּוֹ גַּס בָּהּ, דְּהַיְנוּ שֶׁאֵינָם רְגִילִים אֶחָד עִם הַשֵּׁנִי, ג) וְגַם אֵינוֹ מֵאוֹתָם אֲנָשִׁים שֶׁעִסְקָן עִם הַנָּשִׁים, ד) וְגַם אֵינוֹ בְּאֹפֶן קָבוּעַ, ה) וְהֵם בָּעִיר, ו) וּבַיּוֹם, הוּא מֻתָּר. 
ב. אוּלָם אִם חָסֵר אֶחָד מִן כָּל הַתְּנָאִים הַלָּלוּ, דְּהַיְנוּ אוֹ שֶׁאֵינָם כְּשֵׁרִים, אוֹ שֶׁלִּבּוֹ גַּס בָּהּ אוֹ שֶׁנֶּחְשָׁב מֵאוֹתָם אֲנָשִׁים שֶׁעִסְקוֹ עִם הַנָּשִׁים, אוֹ שֶׁהוּא בַּלַּיְלָה אוֹ שֶׁהוּא בַּדֶּרֶךְ, אוֹ שֶׁהַמְדֻבָּר הוּא בְּיִחוּד בְּאֹפֶן קְבִיעוּת - בְּכָל אֵלּוּ הָאֳפָנִים לֹא שַׁיָּךְ כְּלָל צַד הֶתֵּר זֶה (דְּב' אֲנָשִׁים). 
וְגֶדֶר אֲנָשִׁים פְּרוּצִים לְעִנְיַן יִחוּד הוּא כָּל שֶׁחֲשׁוּדִים לַעֲבֹר עַל אֵיזֶה שֶׁהוּא אִסּוּר וְקַ"ו אֵלּוּ שֶׁאֵינָם זְהִירִים דַּי בְּעִנְיְנֵי עֲרָיוֹת, כְּלוֹמַר שֶׁאֵינָם נִזְהָרִים בְּלָאו דְּלֹא תִקְרְבוּ לְגַלּוֹת עֶרְוָה, כְּגוֹן שֶׁמִּסְתַּכְּלִים בַּעֲרָיוֹת אוֹ שׁוֹמְעִים דִּבְרֵי נְבָלָה. - וְהַכְּלָל בְּזֶה בִּזְמַנֵּנוּ אֵלּוּ שֶׁמִּסְתַּכְּלִים בְּטֵלֵוִיזְיָה אוֹ בְּדִבְרֵי נְבָלָה עַל וִידֵאוֹ אוֹ אִינְטֶרְנֶט, אוֹ בִּשְׁאָר אֳפָנִים כְּגוֹן בִּתְמוּנוֹת תּוֹעֵבָה שֶׁבְּחוֹבְרוֹת אוֹ מָגָזִינִים וְכַדּוֹמֶה, הֲגַם שֶׁבְּדֶרֶךְ כְּלָל הֵם שׁוֹמְרֵי תּוֹרָה וּמִצְווֹת, בְּכָל זֹאת בְּגֶדֶר פְּרוּצִים הֵמָּה, וַאֲסוּרָה (אַף לַנּוֹהֲגִים כְּהַרַמָ"א) לְהִתְיַחֵד עִמָּהֶם. וַאֲפִלּוּ יֵשׁ שָׁם עֲשָׂרָה אֲנָשִׁים, אֲסוּרָה לְאִשָּׁה אַחַת אוֹ אֲפִלּוּ לִשְׁתֵּי נָשִׁים לְהִתְיַחֵד עִמָּהֶם. - [ובחזו"א כָּתַב "הַמִּתְגַּדְּלִים עַל דֵּעוֹת כַּפְרָנִיּוֹת וְכוּ' הֵם בִּכְלָל מֻחְזָקִים בִּפְרִיצוּת עֲרָיוֹת"]. 
ג. אִם יֵשׁ קְצָת אֲנָשִׁים כְּשֵׁרִים וּקְצָת פְּרוּצִים יַעֲשֶׂה שְׁאֵלַת חָכָם. 
ד. אִם הָאֲנָשִׁים הֵם כְּשֵׁרִים וְהָאִשָּׁה הִיא פְּרוּצָה דִּינוֹ בִּכְלַל כְּשֵׁרִים לְעִנְיָן זֶה. 
ה. כָּל צַד הַהֶתֵּר הָאָמוּר בְּב' אֲנָשִׁים (וכיו"ב בַּהֶמְשֵׁךְ בְּג' אֲנָשִׁים וְכוּ') הוּא דַּוְקָא בְּאֹפֶן שֶׁהָאֲנָשִׁים הַלָּלוּ הֵם הִגִּיעוּ לְגִיל הַיוֹדְעִים טַעַם בִּיאָה (י"א שֶׁהוּא מִגִּיל תֵּשַׁע וָמַעְלָה וי"א שֶׁהוּא תָּלוּי כָּל חַד לְפִי חֲרִיפוּתוֹ שֶׁלִּפְעָמִים הוּא מִגִּיל חָמֵשׁ אוֹ שֵׁשׁ וְלִפְעָמִים הוּא דַּוְקָא מִגִּיל תֵּשַׁע וָמַעְלָה), אֲבָל בְּפָחוֹת מִגִּיל זֶה אֵינָם מוֹעִילִים לִשְׁמִירָה. 
ו. אֵלּוּ הַסּוֹמְכִים עַל הֶתֵּר זֶה שֶׁל ב' אֲנָשִׁים וְאִשָּׁה אַחַת [כַּנָּ"ל], עֲלֵיהֶם לְהַקְפִּיד שֶׁאָכֵן בֶּאֱמֶת יִהְיוּ שָׁם ב' אֲנָשִׁים כָּל הַזְּמַן, שֶׁהֲרֵי אָסוּר לְאֶחָד מֵהֵם לְהִשָּׁאֵר בַּמִּשְׂרָד עִם הָאִשָּׁה לְבַדּוֹ. וְדָבָר שָׁכִיחַ מְאֹד כְּגוֹן שֶׁאֶחָד מֵהֵם נֶחֱלָה וְאֵינוֹ מַגִּיעַ לַמִּשְׂרָד, דְּאָז אָסוּר לַשֵּׁנִי לְהִשָּׁאֵר שָׁם עִמָּהּ לְבַדּוֹ. וְכֵן כְּשֶׁאֶחָד מֵהֶן צָרִיךְ לָצֵאת מֵהַמִּשְׂרָד לְמֶשֶׁךְ אֵיזֶה דַּקּוֹת [כְּגוֹן שֶׁצָּרִיךְ לָלֶכֶת לַבַּנְק אוֹ לְאֶחָד מִלָּקוֹחָיו וְכַדּוֹמֶה], צָרִיךְ לָשִׂים לֵב שֶׁאָסוּר לוֹ לַעֲזֹב אֶת הַמִּשְׂרָד, שֶׁהֲרֵי מַשְׁאִיר שָׁם אִישׁ אֶחָד עִם אִשָּׁה אַחַת לְבַדָּם, שֶׁיֵּשׁ בְּזֶה אִסּוּר יִחוּד. 
ז. בְּרַם, יְצֻיַּן שֶׁבְּנוֹגֵע לַעֲבוֹדָה בְּמִשְׂרָד הֱיוֹת שֶׁכָּאָמוּר בְּדֶרֶךְ קְבִיעוּת לֹא שַׁיָּךְ כְּלָל הֶתֵּר זֶה (דְּב' אֲנָשִׁים), עַל כֵּן אַף לַמְּקִלִּין כְּדַעַת הַרַמָ"א אֵין לִסְמֹך עַל הֶתֵּר זֶה, כְּשֶׁהוּא בְּאֹפֶן קָבוּעַ, וּבִפְרָט כְּשֶׁצְּרִיכִים זֶה לָזֶה. 
אִישׁ אֶחָד וּב' נָשִׁים 
א. אָסוּר לְאִישׁ אֶחָד לְהִתְיַחֵד אֲפִלּוּ עִם כַּמָּה נָשִׁים, וַאֲפִלּוּ הֵם מֵאָה נָשִׁים, וַאֲפִלּוּ כְּשֵׁרוֹת וּצְנוּעוֹת וּבֵין נְשׂוּאוֹת בֵּין פְּנוּיוֹת, וּלְפִי זֶה אֵין שׁוּם הֶתֵּר לְאִישׁ אֶחָד לַעֲבֹד בְּמִשְׂרָד עִם שְׁתֵּי נָשִׁים, חוּץ מִכַּמָּה אֳפָנִים, כְּפִי שֶׁיִּתְבָּאֵר בְּהֶמְשֵׁךְ הַדְּבָרִים. 
ב. מֻתָּר לְאִישׁ אֶחָד לְהִתְיַחֵד עִם שְׁתֵּי גִּיסוֹת אוֹ עִם אִשָּׁה וַחֲמוֹתָהּ, אַךְ אָסוּר לַעֲבֹד כָּךְ בְּאֹפֶן קָבוּעַ, מִשּׁוּם שֶׁנִּדְרָשׁ בָּזֶה זְהִירוּת יְתֵרָה, שֶׁמֵּאַחַר שֶׁיְּסוֹד הַהֶתֵּר הוּא מִפְּאַת הֱיוֹתָן שְׁתֵּי גִּיסוֹת אוֹ אִשָּׁה וַחֲמוֹתָהּ, שׁוּב אָסוּר לָהֶן לַעֲבֹד בַּמִּשְׂרָד אַחַת בְּלֹא הַשֵּׁנִי אִם הָאִישׁ נִמְצָא שָׁם, וְלָכֵן, בְּאֹפֶן שֶׁצְּרִיכָה אַחַת מֵהֶן לַעֲזֹב אֶת הַמִּשְׂרָד אֲפִלּוּ לִזְמַן קָצָר, צְרִיכָה גַּם הַשְּׁנִיָּה לָצֵאת עִמָּהּ. 
ג. ב' אֲחָיוֹת אוֹ אֵם וּבִתָּהּ לֹא מוֹעִיל לִשְׁמֹר מֵאִסּוּר יִחוּד. 
אִישׁ אֶחָד וְג' נָשִׁים 
א. לְדַעַת השו"ע וְכֵן נוֹהֲגִים בְּנֵי עֵדוֹת הַסְּפָרַדִּים אָסוּר לְאִישׁ אֶחָד לְהִתְיַחֵד אַף עִם ג' נָשִׁים וְיוֹתֵר, אוּלָם בַּרַמָ"א הֵבִיא שֶׁיֵּשׁ שִׁיטוֹת הַסּוֹבְרוֹת שֶׁאִישׁ אֶחָד עִם ג' נָשִׁים וְיוֹתֵר אִם הֵם אֲנָשִׁים כְּשֵׁרִים וְגַם הַנָּשִׁים הֵם יִשְׂרְאֵלִיּוֹת כְּשֵׁרוֹת שׁוֹמְרוֹת תּוֹרָה וּמִצְווֹת וְגַם נִתְקַיֵּם בָּהֶם הַתְּנָאִים דִּלְהַלָּן, א) שֶׁהוּא בְּאֹפֶן אֲרָעִי, ב) וְהוּא בַּיּוֹם, ג) וְהוּא בָּעִיר, ד) וְאֵין לוֹ שׁוּם שַׁיָּכוּת מְמֻשֶּׁכֶת עִמָּהּ, ה) וְאֵינוֹ מֵאוֹתָם הָאֲנָשִׁים שֶׁנֶּחְשָׁבִים שֶׁעִסְקָן עִם הַנָּשִׁים, אָז מֻתָּר. 
ב. אוּלָם אִם חָסֵר אֶחָד מִכָּל הַתְּנָאִים הַלָּלוּ, דְּהַיְנוּ אוֹ שֶׁאֵינָם כְּשֵׁרִים, אוֹ שֶׁהוּא בְּאֹפֶן קָבוּעַ, אוֹ שֶׁהוּא בַּדֶּרֶךְ, אוֹ שֶׁהוּא בַּלַּיְלָה, אוֹ שֶׁיֵּשׁ לוֹ קֶשֶׁר יְדִידוּת עִמָּהּ, אוֹ שֶׁהוּא מֵאוֹתָם הָאֲנָשִׁים הַמֻּגְדָּרִים שֶׁעִסְקָן עִם הַנָּשִׁים - בְּכָל אֵלּוּ הָאֳפָנִים לֹא שַׁיָּךְ כְּלָל צַד הֶתֵּר בְּזֶה. 
ג. כָּל צַד הַהֶתֵּר הַנַּ"ל (בְּג' נָשִׁים וְאִישׁ אֶחָד) הוּא רַק בִּשְׁעַת הַדְּחַק. 
ג' אֲנָשִׁים וְג' נָשִׁים 
ג' אֲנָשִׁים וְג' נָשִׁים אִם נִתְקַיֵּם בָּהֶן הַתְּנָאִים דִּלְהַלָּן א) שֶׁאֵינָם פְּרוּצִים (וּכְמוֹ שֶׁהוּבָא הַגְדָּרָתוֹ לְעֵיל), ב) וְגַם אֵין לִבּוֹ גַּס בָּהּ (דְּהַיְנוּ שֶׁאֵינוֹ רָגִיל עִמָּהּ), ג) וְגַם אֵינוֹ מֻגְדָּר מֵאוֹתָם אֲנָשִׁים כְּשֶׁעִסְקָן עִם הַנָּשִׁים, בְּאֹפֶן זֶה מֻתָּר הַיִּחוּד. - אַךְ יִזְהֲרוּ שֶׁלֹּא יָבוֹאוּ חָלִילָה לִידֵי קַלּוּת דַּעַת וְכַדּוֹ'. - וְאִם הוּא בַּדֶּרֶךְ יֵשׁ לַעֲשׂוֹת בָּזֶה שְׁאֵלַת חָכָם. 
פרטים נוספים בהלכות יחוד
אִשְׁתּוֹ עִמּוֹ 
א. מֻתָּר לְאִישׁ לְהִתְיַחֵד עִם אִשָּׁה, בְּאֹפֶן עֲרָאִי אִם גַּם אִשְׁתּוֹ עוֹבֶדֶת שָׁם, וַאֲפִלּוּ אִם אֵין אִשְׁתּוֹ עִמּוֹ מַמָּשׁ בְּאוֹתוֹ חֶדֶר שֶׁהוּא נִמְצָא בּוֹ עִם הָאִשָּׁה, אֶלָּא שֶׁהִיא בְּאוֹתוֹ בַּיִת. 
אָמְנָם בְּמִשְׂרָד שֶׁעוֹבֵד בִּקְבִיעוּת עִם נָשִׁים, וְנַעֲשָׂה אֵיזֶה יְדִידוּת בֵּינֵיהֶם, וְכֵן מִי שֶׁעִסְקוֹ עִם הַנָּשִׁים, אָסוּר לוֹ לְהִתְיַחֵד עִמָּהֶן אֲפִלּוּ כְּשֶׁאִשְׁתּוֹ עִמּוֹ. 
ב. בְּרַם יֻדְגַּשׁ שֶׁכָּל הֶתֵּר זֶה הוּא דַּוְקָא בְּאִישׁ יִשְׂרְאֵלִי, אַךְ אִם אִישׁ זֶה הוּא נָכְרִי, אָז לֹא מוֹעִיל כְּלָל מַה שֶּׁאִשְׁתּוֹ עִמּוֹ, וְאָסוּר לְאִשָּׁה לְהִתְיַחֵד עִמָּם. [וּבְנוֹגֵעַ לְיִשְׂרְאֵלִים שֶׁאֵינָם שׁוֹמְרֵי תּוֹרָה וּמִצְווֹת אִם דִּינָם כְּנָכְרִי לְעִנְיָן זֶה - יֵשׁ לַעֲשׂוֹת שְׁאֵלַת חָכָם.] 
בִּתּוֹ, אִמּוֹ, אֲחוֹתוֹ, וְאִשָּׁה אַחֶרֶת 
א. יֵשׁ מַחְמִירִין שֶׁאֵין בִּתּוֹ אִמּוֹ וַאֲחוֹתוֹ מוֹעִילוֹת לִהְיוֹת שׁוֹמֵר (דְּהַיְנוּ לְהַתִּיר הַיִּחוּד אִם אִשָּׁה נוֹסֶפֶת) אַפִּי' בְּאֹפֶן עֲרָאִי. וְיֵשׁ הַמַּתִּירִים זֹאת בְּאֹפֶן אֲרָעִי בִּתְנַאי שֶׁאֵין לִבּוֹ גַּס בָּהּ וְאֵין עִסְקוֹ עִם הַנָּשִׁים וְהוּא בָּעִיר וּבַיּוֹם. וְאֶפְשָׁר לִסְמֹך עַל זֶה בִּשְׁעַת הַצֹּרֶךְ. 
ב. וְאִם חָסֵר אֶחָד מִכָּל הַתְּנָאִים הַלָּלוּ, דְּהַיְנוּ שֶׁהֵם בַּדֶּרֶךְ, אוֹ בַּלַּיְלָה, אוֹ בְּדֶרֶךְ קֶבַע כְּגוֹן לַעֲבֹד בְּמִשְׂרָד, אוֹ שֶׁלִּבּוֹ גַּס בָּהּ, אוֹ שֶׁהוּא מֻגְדָּר מֵאוֹתָם אֲנָשִׁים שֶׁעִסְקוֹ עִם הַנָּשִׁים, אָז לכו"ע אָסוּר. 
ג.וְאִם יֵשׁ בְּנוֹסָף עַל בִּתּוֹ אֲחוֹתוֹ אִמּוֹ גַּם שׁוֹמֵר כָּשֵׁר נוֹסָף, אֵין הַדֶּרֶךְ וְלַיְלָה גּוֹרְעִים כְּלָל לְעִנְיָן זֶה, וְדִינָם כַּיּוֹם וּבָעִיר. 
פֶּתַח פָּתוּחַ / וִילוֹן חַלּוֹן פָּתוּחַ 
א. אִם הַפֶּתַח פָּתוּחַ לְגַמְרֵי דְּהַיְנוּ שֶׁהַדֶּלֶת פְּתוּחָה לְגַמְרֵי, אוֹ שֶׁוִּילוֹן חַלּוֹן פָּתוּחַ, וְהוּא יוֹם וְגַם יְכוֹלִים לִרְאוֹת מֵהָרְחוֹב כָּל מַה שֶּׁנַּעֲשֶׂה בִּפְנִים, בְּכָל פִּנָּה וּפִנָּה שֶׁבַּחֶדֶר, וּמְצוּיִים אֲנָשִׁים הַמְהַלְּכִים שָׁם, בְּאֹפֶן זֶה אֵין אִסּוּר יִחוּד. 
ב. בַּמֶּה דְּבָרִים אֲמוּרִים, אִם יְכוֹלִים לִרְאוֹת עַל יְדֵי אֶמְצָעִים הַנַּ"ל כָּל פִּנָּה וּפִנָּה שֶׁבַּחֶדֶר, אֲבָל אִם יֵשׁ אֲפִלּוּ חֵלֶק קָטָן שֶׁל הַחֶדֶר שֶׁאֵי אֶפְשָׁר לִרְאוֹת אֶת הַנַּעֲשֶׂה שֵׁם, אָז אֲפִלּוּ כְּשֶׁהַפֶּתַח אוֹ הַחַלּוֹן פָּתוּחַ, אָסוּר לְאִשָּׁה לָלֶכֶת לְשָׁם אֲפִלּוּ בְּהַעֲבָרָה בְּעָלְמָא, הֲגַם שֶׁיְּכוֹלִים לִרְאוֹת אֶת הָאִישׁ מֵהָרְחוֹב בִּזְמַן שֶׁהָאִשָּׁה נִמְצֵאת בַּחֵלֶק הַהוּא שֶׁל הַחֶדֶר שֶׁלֹּא נִרְאֶה מִבַּחוּץ. 
מַעֲלִית 
א. נְסִיעָה בְּמַעֲלִית יֵשׁ בְּזֶה שְׁאֵלוֹת בְּנוֹגֵע לְאִסּוּר יִחוּד, וְצָרִיךְ לִשְׁאֹל לְמוֹרָה הוֹרָאָה כַּדָּת מַה לַּעֲשׂוֹת. 
סיכום הלכות יחוד
א. לְכַתְּחִלָּה יֵשׁ לְהַחְמִּיר שֶׁהָאִישׁ יַעֲבֹד רַק בְּמָקוֹם שֶׁנִּמְצָאִים שָׁם רַק אֲנָשִׁים, וְאִשָּׁה תַּעֲבֹד רַק בְּמָקוֹם שֶׁנִּמְצָאִים שָׁם רַק נָשִׁים, שֶׁהֲרֵי יֵשׁ מִגְּדוֹלֵי הַפּוֹסְקִים הַסּוֹבְרִים דְּאָסוּר לְאִישׁ וּלְאִשָּׁה לַעֲבֹד בְּאֹפֶן קָבוּעַ בְּמָקוֹם אֶחָד, אֲפִלּוּ בְּמָקוֹם דְּלֵיכָּא כְּלָל אִסּוּר יִחוּד, כְּשֶׁיֵּשׁ צֹרֶךְ שֶׁיִּהְיֶה לָהֶם שַׁיָּכוּת אֶחָד עִם הַשֵּׁנִי מִטַּעֲמֵי הָעֲבוֹדָה. 
ב. וֶהֱיוֹת שֶׁצְּרִיכִין לְהִזָּהֵר מְאֹד מֵאִסּוּר יִחוּד, מֵאִסּוּר קְרִיבָה, מֵאִסּוּר הִרְהוּר וּמֵאִסּוּר הִסְתַּכְּלוּת, עַל כֵּן לְכַתְּחִלָּה יֵשׁ לְהַקְפִּיד שֶׁיַּעַבְדוּ רַק נָשִׁים עִם נָשִׁים וּגְבָרִים עִם גְּבָרִים אוֹ בַּעַל עִם אִשְׁתּוֹ, אוֹ אִישׁ עִם אִמּוֹ, בִּתּוֹ אוֹ נֶכְדָּתוֹ. 
ג. וְאִם אִי אֶפְשָׁר בָּאֳפָנִים אֵלּוּ, יִשְׁתַּדֵּל לַעֲבֹד עִם אֲחוֹתוֹ, אַךְ כֵּיוָן דְּיֵשׁ אוֹסְרִים יִחוּד בְּאֹפֶן קָבוּעַ עִם אֲחוֹתוֹ, עַל כֵּן מִי שֶׁעוֹבֵד עִם אֲחוֹתוֹ, יַחְמִיר לְכַתְחִלָּה שֶׁלֹּא לִנְעֹל הַדֶּלֶת. 
ד. וְאִם הַדָּבָר בִּלְתִּי אֶפְשָׁרִי בָּאֳפָנִים הַנַּ"ל, לְכָל הַפָּחוֹת יִזָּהֵר מְאֹד עַל כָּל פָּנִים שֶׁלֹּא יִהְיֶה אִסּוּר יִחוּד בְּשׁוּם אֹפֶן, וְיַחְמִיר בְּכָל הַשִּׁיטוֹת, וְיִשְׁתַּדֵּל לַעֲשׂוֹת כָּל הָעֵצוֹת שֶׁנִּזְכְּרוּ לְעֵיל. וְכֵן יִזָּהֵר מִכָּל דִּינֵי קְרִיבָה, וְהִרְהוּר וְהִסְתַּכְּלוּת כֵּיוָן שֶׁזֶּהוּ מֵאֲבִיזְרֵיהוּ דְּגִלּוּי עֲרָיוֹת שֶׁהֵם בְּיֵהָרֵג וְאַל יַעֲבֹר. 
ה. וּבִמְיֻחָד פְּנוּיָה יֵשׁ לָהּ לְהַחְמִיר לַעֲבֹד בְּמָקוֹם שֶׁנִּמְצָאִים שָׁם בְּאֹפֶן קָבוּעַ רַק נָשִׁים, וְאִם אִי אֶפְשָׁר לָהּ, אָז תַּעֲבֹד רַק בְּמָקוֹם שֶׁלֹּא נִמְצָאִים שָׁם בַּחוּרִים רַוָּקִים. 
ו. וְכֵן תִּזָּהֵר מְאֹד שֶׁלֹּא לַעֲבֹד אֶלָּא בְּמָקוֹם שֶׁבַּעַל הַבַּיִת וּשְׁאָר הָעוֹבְדִים שָׁם הֵם שׁוֹמְרֵי תּוֹרָה וּמִצְווֹת בֶּאֱמֶת - וּכְמוֹ כֵן לֹא תַּעֲבֹד הָאִשָּׁה [בֵּין פְּנוּיָה בֵּין נְשׂוּאָה] בְּשׁוּם פָּנִים וְאֹפֶן בִּמְקוֹם נָכְרִים, דְּיָדוּעַ לַכֹּל שֶׁהֵם מְדַבְּרִים דִּבְרֵי נְבָלָה כָּל הַיּוֹם, וְכָל מַגָּע וּמַשָּׂא שֶׁלָּהֶם הוּא דִּבְרֵי נִאוּף וְלֵיצָנוּת וְכוּ', וְאִם תִשְׁהֶה בִּמְחִיצָתָם בְּוַדַּאי יַשְׁפִּיעוּ עָלֶיהָ רַבּוֹת חַס וְחָלִילָה, וּלְדַאֲבוֹנֵנוּ כְּבָר נִכְשְׁלוּ רַבִּים בְּזֶה, וְנָפְלוּ בַּמִּכְמֹרֶת הַלָּז, וְעַל כֵּן נָכוֹן מְאֹד שֶׁתַּעֲבֹד דַּוְקָא בִּמְקוֹם יְהוּדִים שׁוֹמְרֵי תּוֹרָה וּמִצְווֹת וְתִזָּהֵר מְאֹד מְאֹד שֶׁלֹּא יִהְיֶה חַס וְחָלִילָה אִסּוּר יִחוּד כְּפִי שֶׁבֵּאַרְנוּ. 
ז. גַּם בְּמָקוֹם שֶׁאֵין יִחוּד עִם שְׁאָר הָעוֹבְדִים, צָרִיךְ לִזָּהֵר שֶׁלֹּא יִהְיֶה יִחוּד עִם הַלָּקוֹחוֹת שֶׁבָּאִים לַמִּשְׂרָד. 
הֶעָרָה כְּלָלִית 
הִלְכוֹת יִחוּד רַבִּים הֵם, וּמַה שֶׁנִּכְתַּב כָּאן הוּא רַק עִקְּרֵי הַכְּלָלִים בְּקִצּוּר נִמְרָץ, וְיֶשְׁנָם עוֹד פְּרָטִים נוֹסָפִים רַבִּים. - וְיֵשׁ לַעֲשׂוֹת כָּל פַּעַם שְׁאֵלַת חָכָם הַבָּקִי הֵיטֵב בַּהֲלָכוֹת הַלָּלוּ. 


Chapter 7

פרק ז - הלכות צניעות הנוגעות ללבוש
א. אסור יצור או מכירת בגדים הנוגדים להלכה
בְּסֵפֶר "מִצְוַת הַנָּשִׁים" הֵבִיא: אִשָּׁה שֶׁיֵּשׁ בִּרְשׁוּתָהּ בְּגָדִים שֶׁאֵינָם צְנוּעִים אוֹ שֶׁקִּבְּלָתָם בְּמַתָּנָה, וְאִי אֶפְשָׁר לְתַקֵּן הַבְּגָדִים אוֹ לְלָבְשָׁם בְּשִׁלּוּב בְּגָדִים אֲחֵרִים, אֲסוּרָה לִתְּנָם לַאֲחֵרִים אוֹ לְמָכְרָם, אֶלָּא אִם כֵּן תִּמְצָא סוֹחֵר נָכְרִי הַמּוֹכֵר לְנָכְרִיּוֹת בִּלְבַד. וְאִם לֹא מָצְאָה - יֵשׁ לְזָרְקָם, וַאֲפִלּוּ בְּהֶפְסֵד מְרֻבֶּה. אוֹ שֶׁתִּקְרַע אֶת הַבֶּגֶד וְתִשְׁתַּמֵּשׁ בִּקְרָעָיו לְנִקּוּי הַבַּיִת וְכַיּוֹצֵא. (מִסֵּפֶר "הֲלִיכוֹת בַּת יִשְׂרָאֵל" (פ"ד סעי' ט"ו), וְהֵבִיא שָׁם שֶׁכָּתַב כֵּן לְגַבֵּי סִפְרֵי מִינוּת וּפְרִיצוּת. 
וְעַיֵּן בְּשׁוּ"ת "תּוֹרָה לִשְׁמָהּ" (סי' ת), שֶׁכָּתַב שֶׁמֻּתָּר לַבַּעַל לִשְׂרֹף אֶת בִּגְדֵי אִשְׁתּוֹ שֶׁאֵינָם צְנוּעִים וְאֵין בָּזֶה בַּל תַּשְׁחִית, וּבִלְבַד שֶׁיַּעֲשֶׂה בְּצִנְעָה שֶׁלֹּא יָבוֹאוּ לִידֵי קְטָטָה. וְעַיֵּן בְּשׁוּ"ת "יְחַוֶּה דַּעַת" (ח"ג סי' סד), לְגַבֵּי מְכִירַת בִּגְדֵי שַׁחַץ וּפְרִיצוּת בַּחֲנוּת הַלְבָּשָׁה, שֶׁכָּתַב שָׁם, שֶׁהַמּוֹכֵר בִּגְדֵי פְּרִיצוּת עוֹבֵר מִשּׁוּם לִפְנֵי עִוֵּר לֹא תִתֵּן מִכְשׁוֹל, וְרַק אִם בָּרוּר לוֹ שֶׁשִּׂמְלָה זוֹ תִּלְבַּשׁ אוֹתָהּ הַקּוֹנָה בְּהֶתֵּר, כְּגוֹן עִם חֻלְצָה מִתַּחַת עִם שַׁרְווּלִים - אֶפְשָׁר לְהַתִּיר לִמְכֹּר. עַיֵּן שָׁם. 
ב. שסע בחצאית
בְּעִנְיַן אִסּוּר לְבִישַׁת מִכְנָסַיִם אוֹ חֲצָאִית קְצָרָה, וְאַף שֶׁלּוֹבֶשֶׁת גַּרְבַּיִם, אֵין לָנוּ לְהַאֲרִיךְ, לְפִי שֶׁהוּא פְּרִיצוּת גְּמוּרָה, וּבָזֶה חוֹטֵאת וּמַחְטִיאָה אֶת הָרַבִּים, וּכְמוֹ שֶׁהֶאֱרַכְנוּ בַּפְּרָקִים הַקּוֹדְמִים. אֶלָּא מַה שֶּׁיֵּשׁ לָאִשָּׁה לִזָּהֵר הוּא מֵהַטְעָיוֹת הַיֵּצֶר הַמּוֹרֶה הֶתֵּרִים מְדֻמִּים שֶׁלְּמַעֲשֶׂה לַהֲלָכָה אֵין לָהֶם שׁוּם בָּסִיס, וְאֶחָד מֵהֶם הוּא עִנְיַן הַשֶּׁסַע בַּחֲצָאִית שֶׁנֶּאֱסַר עַל יְדֵי גְּדוֹלֵי הָרַבָּנִים. 
כָּתַב בְּסֵפֶר "מַלְבּוּשֵׁי כָּבוֹד" (עמ' קב): שֶׁסַע בַּחֲצָאִית נֶאֱסַר עַל יְדֵי גְּדוֹלֵי הָרַבָּנִים - גַּם כְּשֶׁהוּא לְמַטָּה מֵהַבֶּרֶךְ. 
וּכְמוֹ כֵן רָאוּי לְהִמָּנַע מִלְּבִישַׁת שֶׁסַע הַסָּגוּר עַל יְדֵי בַּד מִצֶּבַע שׁוֹנֶה מְאֹד, כְּגוֹן חֲצָאִית שְׁחוֹרָה שֶׁהַשֶּׁסַע סָגוּר בְּבַד לָבָן. 
הַקּוֹנָה בֶּגֶד עִם שֶׁסַע, רָאוּי שֶׁתִּסְגְּרֶנָּה עַל יְדֵי תְּפִירָה, וְלֹא תִּסְתַּפֵּק בִּסְגִירָה שֶׁל כַּפְתּוֹרִים, מִשּׁוּם שֶׁמָּצוּי מְאֹד שֶׁשּׁוֹכְחִים לְסָגְרָם. 
ג. צניעות המנעלים
כָּתַב בְּסֵפֶר "בַּיִת יְהוּדִי": עַל הָעֲקֵבִים הַגְּבוֹהִים הָעֲשׂוּיִים בְּמַטָרָה לְהַבְלִיט אֶת קוֹמָתָהּ הַגְּבוֹהָה, יֵשׁ לְהַמְלִיץ מַאֲמַר הַגְּמָרָא בְּחֶטְאָן שֶׁל בְּנוֹת צִיּוֹן (שבת ס"ב ע"ב): דָּרַשׁ רַבָּה בְּרֵיהּ דְּרַב עִלָּאִי: מַאי דִּכְתִיב "וַיֹּאמֶר ה' יַעַן כִּי גָבְהוּ בְּנוֹת צִיּוֹן" - שֶׁהָיוּ מְהַלְּכוֹת בְּקוֹמָה זְקוּפָה וְכוּ'. "הָלוֹךְ וְטָפוֹף" - שֶׁהָיוּ מְהַלְּכוֹת אֲרֻכָּה בְּצַד קְצָרָה, פֵּרֵשׁ רַשִּׁ"י: שֶׁתֵּרָאֶה צָפָה עַל רֹאשׁ חֲבֶרְתָּהּ, וְהוּא נוֹי לָהּ וְכוּ', עַיֵּן שָׁם, שֶׁנִּמְנֵית פִּרְצָה זוֹ בֵּין יֶתֶר פִּרְצוֹת הַקְּדֻשָּׁה. 
וּבְסֵפֶר "מִשְׁבְּצוֹת זָהָב לְבוּשָׁהּ" מוּבָא, שֶׁהַדָּבָר כּוֹלֵל נַעֲלַיִם רוֹעֲשׁוֹת בְּסִגְנוֹנָן, כְּגוֹן דֻּגְמָאוֹת בּוֹלְטוֹת וּמְשֻׁנּוֹת, שֶׁאַף הֵן אֵינָן מִדַּרְכֵי הַצְּנִיעוּת. 
וְעוֹד שָׁם: נַעֲלַיִם בַּעֲלוֹת עֲקֵבִים צָרִים וּגְבוֹהִים מִדַּי, הַמַּשְׁפִּיעוֹת עַל צוּרַת הַהֲלִיכָה. וְעוֹד הֵבִיא שָׁם בְּשֵׁם הַיְרוּשַׁלְמִי הַמְפָרֵשׁ עַל הַפָּסוּק "וּבְרַגְלֵיהֶם תְּעַכַּסְנָה", שֶׁהָיוּ מְהַלְּכוֹת בְּנוֹת צִיּוֹן בְּנַעֲלַיִם הַמַּרְעִישׁוֹת, וְקוֹלָן נִשְׁמַע בְּהִלּוּכָן. 
ד. לבישת בגד אדם או משנה
מוּבָא בְּסֵפֶר "מִצְוַת הַנָּשִׁים": נָשִׁים וּבָנוֹת אֵין לָהֶן לִלְבֹּשׁ בֶּגֶד כְּשֶׁכֻּלּוֹ אוֹ רֻבּוֹ הַבּוֹלֵט הוּא בְּצֶבַע אָדֹם. וְדַוְקָא בְּצֶבַע אָדֹם מַמָּשׁ, אֲבָל צֶבַע בּוֹרְדוֹ וְכַדּוֹמֶה - מֻתָּר. ["הֲלִיכוֹת בַּת יִשְׂרָאֵל" (פרק ז סעי' ג) בְּשֵׁם הגרי"ש אֶלְיָשִׁיב שְׁלִיטָ"א]. וְכָתַב בְּשׁוּ"ת "מִיַּם הַהֲלָכָה" (ח"ד סי' עב), שֶׁיֵּשׁ לְהַתִּיר חֻלְצָה אֲדֻמָּה הַמְכֻסָּה בְּזָ'קֶט שָׁחֹר מֵעָלֶיהָ. וְעַיֵּן בְּשׁוּ"ת "יְפֵה נוֹף" שֶׁכָּתַב, שֶׁאִשָּׁה שֶׁכְּבָר קָנְתָה בֶּגֶד אָדֹם, אָסוּר לָהּ לְלָבְשׁוֹ, אֶלָּא תַּחֲלִיף אוֹתוֹ בְּבֶגֶד אַחֵר אוֹ שֶׁתִּצְבַּע אוֹתוֹ בְּצֶבַע צָנוּעַ. וְעַיֵּן בְּסֵפֶר "מַלְבּוּשֵׁי כָּבוֹד" (עמ' יט) שֶׁכָּתַב בְּשֵׁם הגרש"ז אוֹיֶערְבָּךְ זצ"ל, שֶׁאֵין אִסּוּר לִלְבֹּשׁ בֶּגֶד אָדֹם בַּבַּיִת, וְרַק בִּימֵי טֻמְאָתָהּ יֵשׁ לָהּ לְהִמָּנַע, אֲבָל בְּשֵׁם הגר"ח קַנִיֶבְסְקִי שְׁלִיטָ"א והגר"מ קְלַיְן שְׁלִיטָ"א כָּתַב, שֶׁיֵּשׁ לֶאֱסֹר אַף בַּבַּיִת. 
וְהַהֶתֵּר בְּצֶבַע בּוֹרְדוֹ הוּא דַּוְקָא אִם הַפְּרִיצִים וְהַפְּרוּצוֹת לֹא לְבוּשִׁים בְּבֶגֶד כָּזֶה לְשֵׁם פְּרִיצוּת, וְהַכֹּל לְפִי רְאוּת עֵינֵי הַדַּיָּן וּמַה מַּטְּרַת לְבִישַׁת בְּגָדִים אֵלּוּ. [שו"ת "שֵׁבֶט הַלֵּוִי" (סי' כד אות ב). וְהוֹסִיף, שֶׁצָּרִיךְ לְחַנֵּךְ קְטַנִּים שֶׁהִגִּיעוּ לְחִנּוּךְ שֶׁלֹּא יִלְבְּשׁוּ בֶּגֶד אָדֹם]. 
וּבְסֵפֶר "מַלְבּוּשֵׁי כָּבוֹד" (עמוד כב) כָּתַב: בְּגָדִים מְשֻׁנִּים, שֶׁמּוֹשְׁכִים הָעַיִן מְאֹד, כְּגוֹן בְּגָדִים שֶׁרָקוּם עֲלֵיהֶם פֶּרַח גָּדוֹל מִלְּפָנִים אוֹ מֵאָחוֹר, וְכֵן בְּגָדִים שֶׁחֲצִי הַבֶּגֶד בָּאֹרֶךְ אוֹ בַּאֲלַכְסוֹן בְּצֶבַע אֶחָד, וְהַחֵצִי הַשֵּׁנִי הוּא בְּצֶבַע אַחֵר, שֶׁשְּׁבִירַת צְבָעִים בְּאֹפֶן זֶה מוֹשְׁכִים אֶת הָעַיִן מְאֹד - אָסוּר לְאִשָּׁה לְלָבְשָׁם. 
כְּלַל הַדָּבָר - כָּל הַצּוּרוֹת הַמְשֻׁנּוֹת הַמִּתְחַדְּשׁוֹת חֲדָשִׁים לַבְּקָרִים, אֲשֶׁר מוֹשְׁכִים מַרְאִית הָעַיִן מְאֹד - אֲסוּרִים בִּלְבִישָׁה. וְהַדָּבָר בָּרוּר לְכָל בַּר דַּעַת, שֶׁחוֹבַת הָאִשָּׁה שֶׁלֹּא לְהַבְלִיט עַצְמָהּ בִּרְחוֹבוֹת קִרְיָה. 
ה. כסוי הצואר כהלכה
כָּתַב בְּסֵפֶר מִשְׁבְּצוֹת זָהָב לְבוּשָׁהּ (פרק יב): 
הַצַּוָּאר מֻתָּר לְגַלּוֹתוֹ, אוּלָם חוֹבָה לְהַקְפִּיד שֶׁלֹּא לְגַלּוֹתוֹ יוֹתֵר מֵהַמֻּתָּר, וַאֲפִלּוּ מְעַט. 
גְּבוּל הַצַּוָּאר הוּא: מֵהַצְּדָדִים - מֵהַמָּקוֹם שֶׁמַּתְחִיל הַשִּׁפּוּעַ לְצַד הַכָּתֵף, חַיָּבִים לְכַסּוֹת. מִלְּפָנִים - מִבְּלִיטַת הָעֲצָמוֹת וָמַטָּה, חַיָּבִים לְכַסּוֹת. מֵאָחוֹר - מֵהַחֻלְיָה הָרִאשׁוֹנָה שֶׁבַּגַּב צָרִיךְ לִהְיוֹת מְכֻסֶּה. יֵשׁ נוֹהֲגִין לִלְבֹּשׁ רַק צַוָּארוֹן סָגוּר, וַעֲלֵיהֶן תָּבוֹא בִּרְכַּת טוֹב. 
הַמִּכְשׁוֹל בַּצַּוָּאר מָצוּי מְאֹד, וְיֵשׁ לָשִׂים לֵב לְמִקּוּם הַכַּפְתּוֹר הָעֶלְיוֹן בַּחֻלְצוֹת שֶׁיִּהְיֶה לְמַעְלָה כְּדִינוֹ, וְכֵן יֵשׁ לָשִׂים לֵב לְרֹחַב הַפֶּתַח בִּבְגָדִים סְרִיגִים, אוֹ בִּשְׂמָלוֹת לְלֹא צַוָּארוֹן, שֶׁמָּצוּי מְאֹד שֶׁהַצַּוָּאר מְגֻלֶּה יוֹתֵר מִכְּפִי הַהֲלָכָה. 
וְכָתַב בְּקוּנְטְרֵס "אֹהֶל בְּרָכָה": יֵשׁ לְהַזְכִּיר בָּזֶה עִנְיַן הַזְּהִירוּת בִּשְׁמִירַת כִּסּוּי הַצַּוָּאר כַּהֲלָכָה, וּלְהִזָּהֵר מִמִּינֵי "מוֹדָה" שֶׁל גִּלּוּי קְצָת מֵהַצַּוָּאר וְתוֹלִים שָׁם קִשּׁוּט מְסֻיָּם, וּבָזֶה נִכְשֶׁלֶת בְּאִי שְׁמִירַת הַצְּנִיעוּת וּמַכְשֶׁלֶת אֶת הַגְּבָרִים, וּבְיִחוּד כַּאֲשֶׁר פּוֹתַחַת הַדֶּלֶת, גּוֹרֶמֶת לַאֲנָשִׁים לְהִכָּשֵׁל פִּתְאוֹם. וְעָווֹן גָּדוֹל תָּלוּי גַּם בְּרֹאשָׁהּ. 
ו. חלוקים
כָּתַב בְּסֵפֶר "מַלְבּוּשֵׁי כָּבוֹד" (עמ' כו' ועמ' סב'): אֵין רָאוּי לְאִשָּׁה לִלְבֹּשׁ חֲלוּקִים וּבְגָדִים שֶׁנִּסְגָּרִים עַל יְדֵי לַחְצָנִיּוֹת אוֹ כַּפְתּוֹרִים, כֵּיוָן שֶׁלִּפְעָמִים נִפְתָּחִים הַכַּפְתּוֹרִים. וְגַם לִפְעָמִים מִתְגַּלִּים בָּרְוָחִים שֶׁבֵּינֵיהֶם מְקוֹמוֹת הַחַיָּבִים כִּסּוּי. וּבְלַחְצָנִיּוֹת קַיֶּמֶת בְּעָיָה נוֹסֶפֶת, שֶׁהֵן נִפְתָּחוֹת מֵעַצְמָן מֵחֲמַת לַחַץ אוֹ עַל יְדֵי מְשִׁיכָה שֶׁל הַיְלָדִים. וְהַבָּטוּחַ בְּיוֹתֵר הוּא סְגִירָה שֶׁל רוֹכְסָן שֶׁלֹּא מַשְׁאִיר רְוָחִים, אוֹ בְּגָדִים שֶׁסְּגוּרִים כָּל הַזְּמַן וְלוֹבְשִׁים אוֹתָם מֵהַצַּוָּאר. 
בְּגָדִים הַנִּמְכָּרִים בַּחֲנֻיּוֹת, וּבְעִקָּר חֲלוּקִים, מָצוּי מְאֹד שֶׁהָרֶוַח בֵּין הַכַּפְתּוֹרִים גָּדוֹל מִדַּי, וּמִתְגַּלִּים מְקוֹמוֹת הַחַיָּבִים בְּכִסּוּי, וְחוֹבָה לְהוֹסִיף כַּפְתּוֹרִים אוֹ לַחְצָנִיּוֹת כְּפִי הַצֹּרֶךְ. 
אֵין לָלֶכֶת בִּרְשׁוּת הָרַבִּים עִם חָלוּק, כֵּיוָן שֶׁרֹב הַחֲלוּקִים הֵם דַּקִּים וּשְׁקוּפִים, וְאַף עִם חָלוּק שֶׁאֵינוֹ שָׁקוּף רָאוּי שֶׁלֹּא לָלֶכֶת בָּרְחוֹב, כֵּיוָן שֶׁבֶּגֶד בֵּיתִי נוֹתֵן הַרְגָּשָׁה בֵּיתִית, וְאִשָּׁה מִחוּץ לְבֵיתָהּ חַיֶּבֶת לְהוֹפִיעַ תָּמִיד בְּצוּרָה מְכֻבֶּדֶת וְלֹא בְּצוּרָה בֵּיתִית, כְּדֵי לִשְׁמֹר עַל מֶרְחָק מֵהַסּוֹבְבִים. [מִ"מַּלְבּוּשֵׁי כָּבוֹד" (עמ' כא), וְהוֹסִיף עוֹד שָׁם (עמ' נא), שֶׁבְּשִׂמְלָה שֶׁהַלּוּלָאָה מִבַּד וְתוֹפְרִים מִמֶּנָּה לוּלָאָה בִּקְצֵה הַבֶּגֶד, הַכַּפְתּוֹר אֵינוֹ נִצְמָד לַשָּׂפָה הַשְּׁנִיָּה אֶלָּא לַלּוּלָאָה הַמְחֻבֶּרֶת אֵלֶיהָ, וְנוֹצָר מַצָּב שֶׁהַסְּגִירָה אֵינָהּ מֻשְׁלֶמֶת, וְנִשְׁאָר חֵלֶק מִגּוּפָהּ גָּלוּי, וְאָסוּר לְלָבְשָׁהּ בְּלֹא בֶּגֶד נוֹסָף מִתַּחְתֶּיהָ, וְהַמִּכְשׁוֹל מָצוּי בְּעִקָּר בְּשִׂמְלָה שֶׁהַכַּפְתּוֹרִים מֵאָחוֹר, וְהָאִשָּׁה אֵינֶנָּה רוֹאֶה שֶׁחֵלֶק מִגַּבָּהּ מְגֻלֶּה]. 
ז. כסוי השרוולים כהלכה
הַמַּרְפֵּק חַיָּב לִהְיוֹת מְכֻסֶּה מִצַּד הַדִּין, וּלְדַעַת הַרְבֵּה פּוֹסְקִים חוֹבַת הַכִּסּוּי הוּא עַד כַּף הַיָּד. 
כָּתַב בְּקוּנְטְרֵס "אֹהֶל בְּרָכָה": עוֹד יֵשׁ לְהַזְכִּיר בָּזֶה עִנְיָן הַיָּדוּעַ בְּכִסּוּי הַשַּׁרְווּלִים כַּהֲלָכָה בְּכִסּוּי כָּל הַיָּד, אַךְ יֵשׁ לְהִזָּהֵר שֶׁלֹּא לְהִכָּשֵׁל עַל יְדֵי שַׁרְווּלִים רְחָבִים אוֹ מִתְרוֹמְמִים שֶׁעַל יְדֵי זֶה מִתְגַּלֶּה מָקוֹם בַּיָּד אֲשֶׁר צָרִיךְ לְכַסּוֹתוֹ, וּמָצוּי מִכְשׁוֹל זֶה עַל יְדֵי שֶׁעוֹשׂוֹת חוּט גּוּמִי סְבִיב הַשַּׁרְווּל בְּאֶמְצָעוֹ - וּבָזֶה מְרַמָּה אֶת עַצְמָהּ, כִּי בָּזֶה מְכֻסֶּה בֶּאֱמֶת רַק עַד מְקוֹם הַגּוּמִי, וּמִשָּׁם וְאֵילָךְ עַל יְדֵי כָּל תְּנוּעָה עָלוּל חֵלֶק זֶה לְהִתְגַּלּוֹת. וּבְקִצּוּר - יֵשׁ לִרְאוֹת שֶׁהַיָּדַיִם תִּהְיֶינָה מְכֻסּוֹת כְּדִינָם בְּכָל מַצָּב [גַּם כְּשֶׁהַיָּד מוּשֶׁטֶת כְּלַפֵּי מַעְלָה, וְשֶׁהַשַּׁרְווּל לֹא יִפֹּל כְּלַפֵּי מַטָּה בִּגְלַל רַחֲבוּתוֹ]. וּפָשׁוּט כְּשֶׁיּוֹצְאָה לַחוּץ צְרִיכָה לְדַקְדֵּק בָּזֶה, אֶלָּא גַּם בְּתוֹךְ בֵּיתָהּ צְרִיכָה לְהַקְפִּיד, שֶׁכַּאֲשֶׁר עוֹמֶדֶת בַּמִּטְבָּח לְצֹרֶךְ רְחִיצַת כֵּלִים אוֹ אֲפִיָּה וּמַגְבַּהַת הַשַּׁרְווּלִים, הֲרֵי צְרִיכָה לְהִזָּהֵר בִּגְמַר עֲבוֹדָתָהּ לַחְזֹר וּלְכַסּוֹת עַד כַּף הַיָּד, כְּמוֹ שֶׁאָמַרְנוּ לְדַעַת הַרְבֵּה פּוֹסְקִים, כִּי אִלּוּ לְמַעְלָה מֵהַמַּרְפֵּק, אָסוּר אַף בִּשְׁעַת הֲדָחַת כֵּלִים, וְלֹא לָצֵאת לַחֲדַר הַמַּדְרֵגוֹת וְלֶחָצֵר בְּלִי כִּסּוּי כָּרָאוּי. וְכֵן אִם דּוֹפְקִים בַּדֶּלֶת, עָלֶיהָ לְהַקְפִּיד לְכַסּוֹת לִפְנֵי שֶׁפּוֹתַחַת הַדֶּלֶת. וְכֵן אִם נִמְצָאִים בְּבֵיתָהּ אֲנָשִׁים זָרִים, עָלֶיהָ לְהַקְפִּיד לְכַסּוֹת לִפְנֵי יְצִיאָתָהּ מֵהַמִּטְבָּח, אוֹ אִם הֵם צְרִיכִים לְהִכָּנֵס לַמִּטְבָּח, עָלֶיהָ לְהַקְפִּיד לְכַסּוֹת. וְצָרִיךְ לָדַעַת שֶׁגֶּדֶר אֲנָשִׁים זָרִים הֵם גַּם גִּיסֶיהָ, חֲתָנֶיהָ, חָמִיהָ, וְכֵן צְרִיכָה לְהִזָּהֵר אֲפִלּוּ בִּפְנֵי אַחֶיהָ, וְכַמּוּבָן שֶׁרָצוּי לְהִזָּהֵר גַּם בִּפְנֵי בָּנֶיהָ, שֶׁבָּזֶה מְחַזַּקְתָּם בִּשְׁמִירַת הָעֵינַיִם וְהִתְנַהֲגוּת בִּקְדֻשָּׁה. וְכֵן צְרִיכָה לְהִזָּהֵר מִגִּלּוּי בִּפְנֵי בַּעֲלָהּ בִּזְמַנִּים מְסֻיָּמִים. 
ח. כסוי הרגלים כדת
הֵבִיא בְּקוּנְטְרֵס "אֹהֶל בְּרָכָה": וְכֵן רָאוּי לְהַזְכִּיר עִנְיַן כִּסּוּי הָרַגְלַיִם כַּדָּת. וְהִנֵּה בָּזֶה, בְּעֶזְרַת הַשֵּׁם, נִזְהָרִים, אַךְ יֵשׁ כַּמָּה פְּרָטִים שֶׁצָּרִיךְ לְהִתְחַזֵּק - שֶׁצָּרִיךְ לְהִזָּהֵר גַּם בְּעֵת נִקּוּי הַבַּיִת לָלֶכֶת בְּגַרְבַּיִם, הֵן בִּפְנֵי בַּעֲלָהּ בִּזְמַנִּים מְסֻיָּמִים, וְהֵן בִּפְנֵי בָּנֶיהָ שֶׁלֹּא לְקַלְקֵל שְׁמִירַת עֵינֵיהֶם. וְכָל שֶׁכֵּן לְהִזָּהֵר בְּמִשְׁנֵה זְהִירוּת מִלְּהַכְשִׁיל גְּבָרִים זָרִים, כְּגוֹן לַעֲבֹר מִמָּקוֹם לְמָקוֹם בַּבַּיִת בְּשָׁעָה שֶׁיֵּשׁ שָׁם אֲנָשִׁים זָרִים אוֹ מִלָּגֶשֶׁת לִפְתִיחַת הַדֶּלֶת. וְאֵין צָרִיךְ לוֹמַר שֶׁאָסוּר, חַס וְחָלִילָה, לָצֵאת לַחֲדַר מַדְרֵגוֹת בְּלִי גַּרְבַּיִם אוֹ לָצֵאת לִשְׁפֹּךְ זֶבֶל וְכַדּוֹמֶה, וְהָעוֹשָׂה כֵּן - מְשַׂחֶקֶת בְּאֵשׁ, חַס וְחָלִילָה. 
וּבְשׁוּ"ת "מִנְחַת יִצְחָק" (ח"ו סי' י') פָּסַק, דְּהָרַגְלַיִם דִּינָם כִּשְׁאָר מְקוֹמוֹת הַמְכֻסִּים, וְחַיֶּבֶת לִלְבֹּשׁ גַּרְבַּיִם גַּם כְּשֶׁהִיא לְבַד בַּבַּיִת. [וְעַיֵּן בְּסֵפֶר "חֶסֶד לָאֲלָפִים" (סי' ג, ד)]. 
ט. זהירות מגרבים שקופות
א. חַיָּבוֹת הַנָּשִׁים וְהַבָּנוֹת לִגְרֹב גַּרְבַּיִם כְּדֵי שֶׁהַשּׁוֹק [מֵהַבֶּרֶךְ וּלְמַטָּה] יִהְיֶה מְכֻסֶּה [בְּנוֹסָף לְמַה שֶּׁהַחֵלֶק הָעֶלְיוֹן מֵהַבֶּרֶךְ וּלְמַעְלָה מְכֻסֶּה עַל יְדֵי הַשִּׂמְלָה], וְאֵין לְהַתִּיר לָהֶן לִגְרֹב גַּרְבֵּי נַיְלוֹן שְׁקוּפוֹת שֶׁהַבָּשָׂר נִרְאֶה דַּרְכָּן, אֶלָּא צְרִיכוֹת לִגְרֹב גַּרְבַּיִם אֲטוּמוֹת שֶׁאֵינָן שְׁקוּפוֹת, וּמַעֲשֶׂה בְּאֶחָד מִגְּדוֹלֵי יִשְׂרָאֵל זצ"ל שֶׁהֵבִיאוּ לְפָנָיו גּוֹנֵי גַּרְבַּיִם וְאָמְרוּ לוֹ אֶת מִסְפַּר הַדֶּנְיֶר שֶׁלָּהֶם וְהִכְנִיס הַגָּאוֹן יָדָיו לְתוֹךְ הַגַּרְבַּיִם וְאָמַר שֶׁעֲדַיִן נִרְאֶה הַיָּד וְלָכֵן הוֹרָה שֶׁאֵין דַּי בְּמִסְפַּר הַדֶּנְיֶר אֶלָּא הָעִקָּר שֶׁיְּהֵא אָטוּם בְּאֹפֶן שֶׁלֹּא יֵרָאֶה הָרֶגֶל. 
ב. וְכֵן יֵשׁ לִזָּהֵר מִגַּרְבַּיִם הַמּוֹשְׁכוֹת אֶת הָעַיִן בְּצוּרָתָן, כְּגוֹן פִּרְחוֹנִיּוֹת, מְצֻיָּרוֹת אוֹ בִּצְבָעִים בּוֹלְטִים ("ממשבצות זהב לבושה"). 
וְכֵן אֵין לִלְבֹּשׁ גַּרְבַּיִם הַמַּגִּיעוֹת עַד מִתַּחַת לַבֶּרֶךְ בִּלְבַד [בִּרְכּוֹנִיּוֹת], אַף אִם הַחֲצָאִית אֲרֻכָּה (שם). 
ג. מִן הַדִּין רַשָּׁאִיּוֹת הַנָּשִׁים וְהַבָּנוֹת לִגְרֹב גַּרְבַּיִם אוֹ גַּרְבִּיוֹנִים כְּפִי רְצוֹנָן, שֶׁאֵין הֶבְדֵּל בָּזֶה מִבְּחִינַת הַהֲלָכָה, אֶלָּא שֶׁיֵּשׁ עֲדִיפוּת בְּגַרְבִּיוֹנִים, שֶׁאֵין בָּהֶן חֲשַׁשׁ גִּלּוּי בְּמִקְרִים מְסֻיָּמִים, כְּמוּבָן מֵאֵלָיו ("מצות הנשים"). 
י. ארך השמלות כדין
מוּבָא בְּקוּנְטְרֵס "אֹהֶל בְּרָכָה": 
וְכֵן יֵשׁ לְהִזָּהֵר בִּמְאֹד בְּעִנְיַן אֹרֶךְ הַשְּׂמָלוֹת כַּדָּת לְמַטָּה מִן הַבֶּרֶךְ, שֶׁצְּרִיכָה לְהִזָּהֵר בְּכָךְ גַּם בְּמַצַּב יְשִׁיבָה, שֶׁאָז מִתְרוֹמֵם הַבֶּגֶד. וּכְבָר לִפְנֵי שָׁנִים רַבּוֹת יָצְאוּ כָּל גְּדוֹלֵי הַדּוֹר לְהַזְהִיר לְהִשָּׁמֵר בָּזֶה וְלֹא לִלְמֹד מִן הַ'מּוֹדוֹת' הַגְּרוּעוֹת, וְנֶעֶרְכוּ אָז אֲסֵפוֹת חִזּוּק לִגְבָרִים וּלְנָשִׁים לִמְנִיעַת פִּרְצַת "הַשְּׂמָלוֹת הַקְּצָרוֹת". וּזְכוּרָנִי, שֶׁכַּאֲשֶׁר בִּשְׁנַת תשכ"ח הִתְחִילָה פעה"ק יְרוּשָׁלַיִם עִנְיַן הַפִּרְצָה הַזֹּאת, עָלְתָה מַחְשָׁבָה בְּלִבָּם שֶׁל מַזְמִינֵי הָאֲסֵפָה שֶׁצָּרִיךְ לְהַזְמִין אֶת הגה"צ הָרַב ר' אֵלִיָּהוּ לָאפְּיָאן זצ"ל שֶׁיּוֹאִיל לָבוֹא וְלִדְרֹשׁ בָּאֲסֵפָה, וְנָסְעוּ כַּמָּה אַבְרֵכִים אֵלָיו, וְהִתְחִילוּ לְהַסְבִּיר לוֹ מַטְּרַת בּוֹאָם אֵלָיו, וְהָאִישׁ הַצַּדִּיק הַנַּ"ל הָיָה אָז בְּהַפְלָגַת זִקְנוּתוֹ וְתֹקֶף חֻלְשַׁת גּוּפוֹ הַטָּהוֹר, וְכָבְדָה עָלָיו שְׁמִיעַת הָאֹזֶן, וְהֻצְרַךְ אֶחָד מִן הָאַבְרֵכִים לְדַבֵּר יָשָׁר לְתוֹךְ אָזְנוֹ בַּמֶּה הַמְדֻבָּר. וַיְהִי בָּרֶגַע שֶׁשָּׁמַע וְתָפַס בַּמֶּה הָעִנְיָן מְדֻבָּר [בִּשְׂמָלוֹת קְצָרוֹת], הֵגִיב מִיָּד בִּתְמִימוּת וּפַשְׁטוּת: "אֲהָהּ, אִם כֵּן, הֲרֵי זֶה יָכוֹל לְהָבִיא לַעֲרָיוֹת". וְאֶחָד מִגְּדוֹלֵי הַתּוֹרָה בִּדְבָרָיו לִפְנֵי הַגְּבָרִים הִגְדִּיר פִּרְצָה זוֹ כְּ"עוֹבֶרֶת עַל דָּת", רַחְמָנָא לִצְלַן. 
וּבְקוּנְטְרֵס "קְדֻשַּׁת יִשְׂרָאֵל" (מבעמח"ס "משנת רבי עקיבא" והובאו דבריו בהרחבה בספר "מלבושי כבוד" עמ' ז') כָּתַב: דְּהַלּוֹבֶשֶׁת שִׂמְלָה קְצָרָה (שֶׁאֵינָהּ מְכַסָּה אֶת הַבֶּרֶךְ בַּעֲמִידָה וּבִישִׁיבָה) אוֹ שַׁרְווּל קָצָר - הֲרֵי זֶה בִּכְלַל סָפֵק יֵהָרֵג וְאַל יַעֲבֹר. 
וּלְגַבֵּי אֹרֶךְ הַבֶּגֶד, כְּבָר נִפְסַק בְּשֵׁם גְּדוֹלֵי הַהוֹרָאָה, שֶׁאֹרֶךְ הַשִּׂמְלָה יְהֵא לְפָחוֹת 10 ס"מ לְמַטָּה מִסּוֹף הַבֶּרֶךְ. וְנִרְאֶה פָּשׁוּט הוּא אֲפִלּוּ כְּשֶׁהִיא יוֹשֶׁבֶת אוֹ בְּכָל מַצָּב אַחֵר כְּגוֹן עֲלִיָּה לָאוֹטוֹבּוּס, עֲלִיָּה בַּמַּדְרֵגוֹת וְכַיּוֹצֵא. 
וְהַמַּאֲרִיכָה יוֹתֵר מֵהַחִיּוּב הֲרֵי זוֹ מְשֻׁבַּחַת (כשכל מטרתה אך ורק לשם צניעות ומקפדת שגם הרוחב יהיה כדין)., וְכֵן הָיָה הַמִּנְהָג בַּדּוֹרוֹת הַקּוֹדְמִים שֶׁכִּסּוּ אֶת הָרֶגֶל כֻּלָּהּ בְּשִׂמְלָה, אוֹ מְעַט פָּחוֹת מִזֶּה (רֹב רֻבָּהּ שֶׁל הָרֶגֶל) (מספר משבצות זהב לבושה עמ' נה'). 
יא. בגדים שקופים
כָּתַב בְּסֵפֶר "מַלְבּוּשֵׁי כָּבוֹד" (עמ' יט): כִּסּוּי הַגּוּף בִּבְגָדִים מַטְּרָתוֹ שֶׁלֹּא יֵרָאֶה בְּשָׂרָהּ לְעֵין זָר, וְאִסּוּר גִּלּוּיוֹ הוּא לֹא רַק כַּאֲשֶׁר בְּשָׂרָהּ נִרְאֶה לְהֶדְיָא מַמָּשׁ - אֶלָּא כָּל שֶׁנִּרְאֶה קְצָת, הוּא דֶּרֶךְ פְּרִיצוּת. 
וַחֲלוּקִים לְבָנִים שֶׁעֲשׂוּיִים מִבַּד דַּק, נֶחְשָׁבִים כִּבְשָׂרָהּ נִרְאֶה לְהֶדְיָא, וְנֶחְשָׁב כְּעֶרְוָה בַּעֲשָׁשִׁית, שֶׁאָסוּר אַף לִקְרֹא קְרִיאַת שְׁמַע כְּנֶגְדָהּ (כמש"כ המג"א בסימן עה סק"א וכן כתב הא"ר שם). 
וּמַה נּוֹאֲלוּ אוֹתָן הַלּוֹבְשׁוֹת בְּגָדִים וַחֲלוּקִים קֵיצִיִּים [בְּלֹא בֶּגֶד נוֹסָף מִתַּחְתֵּיהֶן], שֶׁבְּעָמְדָן כְּנֶגֶד הָאוֹר הֵם שְׁקוּפִים, וְחוֹבָה מִדִּינָא לִלְבֹּשׁ בֶּגֶד נוֹסָף מִתַּחְתֵּיהֶם כְּפִי הַנִּצְרָךְ. 
וְכֵן מָצוּי מִכְשׁוֹל זֶה בְּחֻלְצוֹת לְבָנוֹת שֶׁהֵן רֻבָּן כְּכֻלָּן שְׁקוּפוֹת לְהֶדְיָא, וְחוֹבָה לִלְבֹּשׁ בֶּגֶד נוֹסָף מִתַּחְתֵּיהֶם. 
בִּבְגָדִים בְּהִירִים אוֹ דַּקִּים, מָצוּי מְאֹד שֶׁיִּהְיוּ שְׁקוּפִים כְּנֶגֶד אוֹר הַשֶּׁמֶשׁ, אֲפִלּוּ כְּשֶׁלּוֹבְשִׁים בֶּגֶד נוֹסָף מִתַּחְתֵּיהֶם, וְלָכֵן רָאוּי לְבָדְקָם קֹדֶם לְבִישָׁתָן. 
וְלֹא חֲשׁוּדוֹת, חַס וְחָלִילָה, אוֹתָן הַנָּשִׁים לַעֲבֹר עַל אִסּוּר זֶה בְּמֵזִיד, אֶלָּא שְׁגָגָה הִיא בְּיָדָן מֵחֹסֶר הִתְבּוֹנְנוּת, וּמֵחֹסֶר דְּרִישָׁה וַחֲקִירָה אֵצֶל אֲחֵרִים אֵיךְ נִרְאֶה מַלְבּוּשָׁם לְעֵין זָר. אוּלָם חֶסְרוֹן הַיְדִיעָה אֵינוֹ פּוֹטְרָם כְּלָל, דְּהָא אָמְרוּ חֲזַ"ל: שִׁגְגַת תַּלְמוּד עוֹלָה זָדוֹן, וְהַיְנוּ, שֶׁחֶסְרוֹן יְדִיעָה וְלִמּוּד אֵינוֹ פּוֹטֵר אֶת הָאָדָם, דְּכֵיוָן שֶׁהָיָה לוֹ לִלְמֹד וְלֹא לָמַד - כְּשֶׁעוֹבֵר עַל הַדִּין, נֶחְשָׁב לוֹ כְּמֵזִיד וְלֹא כְּשׁוֹגֵג. וְהִלְכוֹת צְנִיעוּת הַמַּלְבּוּשִׁים הֵם מֵהַדְּבָרִים הָרִאשׁוֹנִים שֶׁחַיֶּבֶת כָּל אִשָּׁה לְלָמְדָם הֲלָכָה לְמַעֲשֶׂה, כְּדֵי שֶׁלֹּא תְּהֵא גְּרָמָא בִּנְזִיקִין. 
וְתִזָּהֵר הָאִשָּׁה בָּזֶה גַּם כְּשֶׁאֵין אִישׁ בַּבַּיִת, דְּאֵינוֹ מִדֶּרֶךְ הַצְּנִיעוּת לָלֶכֶת בִּלְבוּשׁ לֹא צָנוּעַ, אֲפִלּוּ כְּשֶׁרַק קוֹרוֹת בֵּיתָהּ רוֹאִים זֹאת, כַּמְבֹאָר בְּמַעֲשֶׂה דְּקִמְחִית (יומא מז ע"א) שֶׁזָּכְתָה שֶׁכָּל בָּנֶיהָ שִׁמְּשׁוּ בִּכְהֻנָּה גְּדוֹלָה בִּזְכוּת שֶׁלֹּא רָאוּ קוֹרוֹת בֵּיתָהּ אֲפִלּוּ קַלְעֵי שְׂעַר רֹאשָׁהּ. וּבַיְרוּשַׁלְמִי שָׁם אִיתָא, אִמְרַת חֲלוּקָהּ, (וכ"ה בפי' הר"ח שהיתה צנועה ביותר). וְכֶפֶל זְהִירוּת צְרִיכָה כְּשֶׁיֵּשׁ בָּנִים גְּדוֹלִים בַּבַּיִת, שֶׁדָּבָר זֶה מַפְרִיעַ לְטָהֳרַת מַחְשַׁבְתָּם, וְשָׁנִים מְרֻבּוֹת יַפְרִיעַ לָהֶם לַעֲלִיָּה בְּתוֹרָה וְיִרְאַת שָׁמַיִם. 
וּכְבָר הִתְלוֹנְנוּ בְּפָנַי כַּמָּה בַּחוּרִים יִרְאֵי ה' לִתֵּן לָהֶם עֵצָה אַחַר שֶׁאִמּוֹתֵיהֶם לֹא נִזְהָרוֹת בִּלְבוּשֵׁי צְנִיעוּת כָּרָאוּי בְּתוֹךְ הַבַּיִת וּמִתְבַּיְּשִׁים לְהוֹכִיחָם עַל כָּךְ, וְהַדָּבָר מַפְרִיעַ לָהֶם מְאֹד בַּעֲבוֹדַת ה'. 
לָכֵן יִרְאֶה כָּל אִישׁ אֲשֶׁר יִרְאַת ה' בִּלְבָבוֹ, לְעוֹרֵר אֶת נְוַת בֵּיתוֹ וְאֶת בְּנוֹתָיו שֶׁתִּזָּהַרְנָה מְאֹד שֶׁבִּגְדֵיהֶן לֹא יִהְיוּ שְׁקוּפִים. וְאִם יֹאמַר דְּבָרָיו בְּנַחַת וּבְשָׂפָה בְּרוּרָה וּנְעִימָה, בְּוַדַּאי שֶׁיִּפְעַל אֶצְלָן שֶׁתְּשַׁנֶּינָה דַּרְכָּן בְּנֶפֶשׁ חֲפֵצָה, וְאַף תּוֹדֶינָה לוֹ שֶׁהִצִּילָן מֵהַחֵטְא. 
קְטַנּוֹת צְרִיכִין לְחַנְּכָן שֶׁלֹּא יִלְבְּשׁוּ בְּגָדִים שְׁקוּפִים. וְגַם קֹדֶם הַגִּיעָן לְחִנּוּךְ, צָרִיךְ לְהַרְגִּילָן שֶׁלֹּא לֵילֵךְ בִּבְגָדִים שְׁקוּפִים, דְּהַהֶרְגֵּל נַעֲשֶׂה טֶבַע לְהִתְנַהֵג בָּזֶה כָּרָאוּי גַּם כְּשֶׁתִּהְיֶינָה גְּדוֹלוֹת. 
וֶהֱעִירוּנִי שֶׁאֶפְשָׁר יֵשׁ בָּזֶה חִיּוּב מִדִּינָא. דְּכֵיוָן שֶׁאָסוּר שֶׁיֵּרָאֶה גּוּפָהּ מִגִּיל שָׁלֹשׁ, כַּמְבֹאָר בְּ"מִשְׁנָה בְּרוּרָה" (בסימן עה בביה"ל ד"ה טפח) אוֹ לַחוֹלְקִים וְסוֹבְרִים מִגִּיל שֵׁשׁ, אִם נוֹתֵן לָהּ לִלְבֹּשׁ בְּגָדִים שְׁקוּפִים, חֲשִׁיבָא כִּמְפַטְּמִים לָהּ אִסּוּרָא בַּיָּדַיִם. 
אֹפֶן בְּדִיקַת בֶּגֶד שָׁקוּף, כָּתַב בְּסֵפֶר "מִשְׁבְּצוֹת זָהָב לְבוּשָׁהּ", שֶׁאֵין דַּי בִּבְדִיקָתָם כְּשֶׁהוּא עַל הַקּוֹלָב אוֹ בְּתוֹךְ הַבַּיִת, דְּאָז יֵרָאֶה אָטוּם, אֶלָּא יֵשׁ לְבָדְקוֹ כְּשֶׁהִיא לוֹבַשְׁתּוֹ עָלֶיהָ וְדַוְקָא מוּל אוֹר הַשֶּׁמֶשׁ. וּכְשֶׁמְּתַקְּנִים בֶּגֶד שָׁקוּף עַל יְדֵי בִּטְנָה, יֵשׁ לִזָּהֵר שֶׁהַבִּטְנָה תְּכַסֶּה אֶת כָּל הַמְּקוֹמוֹת שֶׁבַּגּוּף הַצְּרִיכִים כִּסּוּי. 
וְכֵן רָאוּי לְהַזְכִּיר לְהִזָּהֵר מִפִּרְצַת הַגַּרְבַּיִם הַשְּׁקוּפִים שֶׁנִּפְסַק בְּ"מִשְׁנָה בְּרוּרָה", שֶׁלְּדִין כִּסּוּי עֶרְוָה, הַיְנוּ מָקוֹם בָּאִשָּׁה שֶׁטָּעוּן כִּסּוּי, הֲרֵי אִם הַכִּסּוּי הוּא שָׁקוּף, לֹא נִקְרָא "כִּסּוּי", וַהֲרֵי זֶה כְּלֹא מְכֻסֶּה, וְאָסוּר לִגְבָרִים לוֹמַר לְנֶגֶד מָקוֹם כָּזֶה דִּבְרֵי תּוֹרָה וּקְדֻשָּׁה. וְהָאִשָּׁה הָעוֹשָׂה כֵּן, לֹא שׁוֹמֶרֶת דִּין הַצְּנִיעוּת, וְהִיא מַכְשֶׁלֶת אֶת בַּעֲלָהּ וּבְנֵי בֵּיתָהּ בַּאֲמִירַת דִּבְרֵי תּוֹרָה וּקְדֻשָּׁה שֶׁלֹּא כַּהֲלָכָה. וְלָכֵן יֵשׁ לְהִזָּהֵר מְאֹד מִלְּבִישַׁת חֻלְצוֹת שְׁקוּפוֹת שֶׁהַיָּד נִרְאֵית מִתּוֹכָן. 
וְכֵן צָרִיךְ לְהִזָּהֵר מְאֹד שֶׁלֹּא יִרְאוּ דֶּרֶךְ הַחֻלְצָה אֶת סוּגֵי הַבְּגָדִים אֲשֶׁר אֵין רָאוּי שֶׁיֵּרָאוּ מִבַּחוּץ (שם). [וכמו כן יש להקפיד בחולצות לבנות שלובשות הבנות בראש חודש שלא יהיו שקופות] 
יב. בגדים הדוקים
מוּבָא בְּסֵפֶר "מִצְווֹת הַנָּשִׁים": אָסוּר לְנָשִׁים וּבָנוֹת לִלְבֹּשׁ בְּגָדִים הֲדוּקִים שֶׁמַּבְלִיטִים אֶת צוּרַת אֵיבְרֵי הַגּוּף, וּבִמְיֻחָד אֵיבְרֵי הַגּוּף שֶׁהַצְּנִיעוּת יָפָה לָהֶם ["תורת ההסתכלות" (עמ' סב סעי' ד) שו"ת "אהל יששכר" (סוף סי' י)]. וְכָתַב בְּסֵפֶר "מַלְבּוּשֵׁי כָּבוֹד" (עמ' יח), שֶׁבִּגְדֵי סָרִיג טִבְעָם לְהִצָּמֵד לַגּוּף, וְכֵן יֵשׁ לְעוֹרֵר שֶׁבְּבִגְדֵי סָרִיג בְּשָׂרָהּ נִרְאֶה מִבַּעַד לַנְּקָבִים, וְכָתַב עוֹד שָׁם, שֶׁבַּד טְרִיקוֹ דַּק - הוּא נִצְמָד לַגּוּף וְיֵשׁ לִזָּהֵר בָּזֶה. 
עוֹד כָּתַב בְּסֵפֶר "מַלְבּוּשֵׁי כָּבוֹד" (שם) וּבְקוּנְטְרֵס "בְּגָדִים הֲדוּקִים": בְּגָדִים הַצְּמוּדִים לַגּוּף, אִסּוּר לְבִישָׁתָם בָּרוּר וּפָשׁוּט לְכָל בַּר דַּעַת. וְהוּא הַמִּכְשׁוֹל הֶחָמוּר בְּיוֹתֵר בִּבְגָדִים, וְאֵין לְהַאֲרִיךְ בַּמְפֻרְסָמוֹת, כֵּיוָן שֶׁעַל יְדֵי זֶה מִתְבַּלְּטִים אֵיבָרֶיהָ. וְעוֹד יוֹתֵר מְפֹרָשׁ בִּתְשׁוּבוֹת הרדב"ז (תש"ע) שֶׁמְּפָרֵשׁ הַגְּמָרָא אֲחוֹרֵי אֲרִי וְלֹא אֲחוֹרֵי אִשָּׁה, שֶׁהַהוֹלֵךְ אַחַר אִשָּׁה רוֹאֶה וּמַבְחִין בְּהִלּוּכָהּ וּבִתְנוּעַת אֵיבָרֶיהָ, וְהַדָּבָר בָּרוּר שֶׁיָּבוֹא לִידֵי הִרְהוּר, וַאֲפִלּוּ הִיא מְכֻסָּה מִכַּף רֶגֶל וְעַד רֹאשׁ וְאֵין נִרְאֶה בָּהּ דָּבָר שֶׁיִּסְתַּכֵּל הָאָדָם בָּהּ וְכוּ'. 
וּמִשּׁוּם כָּךְ מָצוּי מִכְשׁוֹל בְּמַעֲבָרִים צָרִים שֶׁהוֹלְכוֹת שָׁם ב' נָשִׁים הַמְשׂוֹחֲחוֹת יַחַד שֶׁבָּזֶה תּוֹפְסוֹת אֶת הַמַּעֲבָר וְנִמְנָע מֵהַגֶּבֶר לְעָקְפָם בִּמְרוּצָה כְּפִי הַדִּין, וְנִצְרָךְ הוּא לְהַגִּיעַ עַד אֲלֵיהֶם וּלְבַקְּשָׁם לְפַנּוֹת לוֹ מָקוֹם. 
יג. בגדים בצבע העור
כָּתַב בְּסֵפֶר "מַלְבּוּשֵׁי כָּבוֹד" (פרק ג'): אָסוּר לִלְבֹּשׁ בְּגָדִים שֶׁמַּרְאֵיהֶם כְּמַרְאֵה עוֹר בָּשָׂר, וְכֵן אַנְפִּילָאוֹת [גַּרְבַּיִם] כָּאֵלֶּה, מִשּׁוּם מַרְאִית עַיִן, דְּנִרְאֶה כְּעָרֹם. עַד כָּאן לְשׁוֹנוֹ. 
וּכְבָר פֻּרְסַם הָאִסּוּר לָלֶכֶת בְּגַרְבַּיִם מִגָּוֶן עוֹר הַגּוּף בְּדוֹרֵנוּ עַל יְדֵי גְּדוֹלֵי הַהוֹרָאָה בִּירוּשָׁלַיִם וּבִבְנֵי-בְּרַק, וְאֵין לְהַאֲרִיךְ בַּמֻּסְכָּם. אֶלָּא שֶׁהָאִסּוּר לָלֶכֶת בִּבְגָדִים מִגָּוֶן עוֹר הַגּוּף אֵינוֹ מְפֻרְסָם כָּל כָּךְ, וְצָרִיךְ לְעוֹרֵר עַל זֶה דְּהוּא מֻסְכָּם לְאִסּוּרָא, דְּהַטְּעָמִים הַנִּזְכָּרִים בְּגַרְבַּיִם שַׁיָּכִים בְּקַל וָחֹמֶר בִּבְגָדִים. 
יד. חנוך הבנות למלבוש צנוע (מספר "מצות הנשים")
א. צְרִיכִים הַהוֹרִים מִדִּין חִנּוּךְ לְהַלְבִּישׁ אֶת בְּנוֹתֵיהֶם הַקְּטַנּוֹת בְּבִגְדֵי צְנִיעוּת עִם הַגִּיעָן לְגִיל שֵׁשׁ בְּעֵרֶךְ, וְטוֹב יוֹתֵר לְהִזָּהֵר בְּכָךְ עִם הַגִּיעָן לְגִיל שָׁלֹשׁ [קונטרס "מלבושי נשים" (עמ' יד)]. וְכָתַב בְּשׁוּ"ת "דִּבְרֵי חֲכָמִים" (עמ' רנא) בְּשֵׁם הגר"מ פַיְנְשְׁטֵיין זצ"ל, שֶׁטּוֹב לְהַקְפִּיד מִגִּיל שָׁלֹשׁ שָׁנִים. וְעַיֵּן בְּ"בֵאוּר הֲלָכָה" (סי' עה ד"ה טפח) שֶׁכָּתַב, שֶׁשִּׁעוּר טֶפַח מְגֻלֶּה שַׁיָּךְ מִגִּיל שָׁלֹשׁ. 
וְעַיֵּן בַּ"חֲזוֹן אִישׁ" (או"ח סי' טז אות ח) שֶׁכָּתַב, שֶׁמִּכֵּיוָן שֶׁאֵין הָאִסּוּר אֶלָּא מִשּׁוּם הִרְהוּר, לָכֵן אֵין כָּאן שִׁעוּר בְּשָׁנִים, אֶלָּא לְפִי מְצִיאוּתָן וְקַטְנוּת גּוּפָן, עַיֵּן שָׁם. וְכָתַב עַל זֶה בְּשׁוּ"ת "אוֹר לְצִיּוֹן" ח"ב (פ"ו סעי' יב), שֶׁבְּדֶרֶךְ כְּלָל הוּא מִגִּיל שֵׁשׁ אוֹ שֶׁבַע שָׁנִים, וְהַמֵּקֵל יֵשׁ לוֹ עַל מַה שֶּׁיִּסְמֹךְ, עַיֵּן שָׁם. [וְעַיֵּן עוֹד בְּשׁוּ"ת "אָז נִדְבְּרוּ" (חי"ג סי' סא אות ב)] וּבְסֵפֶר "דִּינִים וְהַנְהָגוֹת" (להגר"מ גריינימן, עמ' קיד) כָּתַב, שֶׁפַּעַם נִכְנַס אָדָם אֶחָד בְּפוּרִים לְבֵית הַ"חֲזוֹן אִישׁ" עִם בִּתּוֹ כְּבַת אַרְבַּע-חָמֵשׁ כְּשֶׁהִיא לְבוּשָׁה בַּמִּכְנָסַיִם, וְהַ"חֲזוֹן אִישׁ" הִקְפִּיד וְאָמַר: וְכִי זֶה חִנּוּךְ? 
ב. מִשֶּׁהִגִּיעָה הַקְּטַנָּה לְגִיל שֶׁצְּרִיכָה לְכַסּוֹת אֶת הַבֶּרֶךְ, אֵין לַהֲבִיאָהּ לְבֵית הַכְּנֶסֶת בַּחֲצָאִית קְצָרָה (מֵעַל הַבֶּרֶךְ) אֲפִלּוּ גּוֹרֶבֶת גַּרְבַּיִם אֲרֻכִּים. 
ג. בָּנוֹת קְטַנּוֹת עַד גִּיל תֵּשַׁע בְּעֵרֶךְ, הַלְּבוּשׁוֹת בִּבְגָדִים בִּלְתִּי צְנוּעִים, אַף עַל פִּי שֶׁבְּוַדַּאי לֹא נוּכַל לַהֲבִיאָן לְבֵית הַכְּנֶסֶת בְּמַלְבּוּשִׁים אֵלּוּ, מִכָּל מָקוֹם, כֵּיוָן שֶׁהֵם רְגִילוֹת לָלֶכֶת כָּךְ, וְאֵין לָחוּשׁ בָּהֶן לְהִרְהוּר כָּל כָּךְ, אֵין לֶאֱסֹר לִקְרֹא קְרִיאַת שְׁמַע וּלְהִתְפַּלֵּל כְּנֶגְדָן, וְהַמַּחְמִיר לַעֲצֹם עֵינָיו כְּנֶגְדָן, תָּבוֹא עָלָיו בְּרָכָה (שו"ת "יביע אומר" בשם החזו"א והרב מבריסק ועוד). 
ד. אָסוּר לְנָשִׁים וּבָנוֹת לִלְבֹּשׁ מִכְנָסַיִם אֲפִלּוּ שֶׁהַמִּכְנָסַיִם מְיֻחָדִים לְנָשִׁים, מִפְּנֵי שֶׁהֵם בִּגְדֵי שַׁחַץ וּבִפְרִיצוּת, וְגוֹרְמִים לִידֵי הִרְהוּרִים וּמִכְשׁוֹלִים רַבִּים. 
ה. מֻתָּר לְנָשִׁים וּבָנוֹת לִלְבֹּשׁ מִכְנָסַיִם בִּשְׁעַת הַשֵּׁנָה תַּחַת הַכְּתֹנֶת לַיְלָה מִטַּעַם צְנִיעוּת, שֶׁלֹּא יִתְגַּלֶּה גּוּפָן בְּעֵת הַשֵּׁנָה, אוֹ כְּדֵי לְהָגֵן מֵהַקֹּר. 
ו. בָּנוֹת מֻתָּרוֹת לִלְבֹּשׁ מִכְנְסֵי נָשִׁים לְשֵׁם צְנִיעוּת כְּשֶׁעוֹשׂוֹת "סְקִי" (הַחְלָקָה עַל שֶׁלֶג), וּבִתְנַאי שֶׁיִּלְבְּשׁוּ חָלוּק, שִׂמְלָה אוֹ חֲצָאִית, שֶׁמְּכַסָּה עַד הַבִּרְכַּיִם מֵעַל הַמִּכְנָסַיִם. 
טו. זהירות מבגדי "מודה" אשר יסודם על אדני הפריצות
וּבְעֶצֶם, זֶה כְּלָל גָּדוֹל בִּצְנִיעוּת, לֹא לִלְמֹד מֵהָרְחוֹב הַחָפְשִׁי, וַאֲפִלּוּ כְּשֶׁהֵם קוֹבְעִים 'מוֹדָה' מְשֻׁנָּה שֶׁל שִׂמְלָה אֲרֻכָּה - אָסוּר לְחַקּוֹת אוֹתָם, כִּי עֶצֶם הַהִתְלַבְּשׁוּת בְּמַלְבּוּשֵׁי הַחָפְשִׁיִּים אֲסוּרָה, כִּי הֵם קוֹבְעִים אֶת הַ'מּוֹדוֹת' עַל יְסוֹד פְּרִיצוּת, כִּי הַ'מּוֹדָה' שֶׁלָּהֶם נִקְבַּעַת בְּפָרִיז וּבְלוֹנְדוֹן וּבִנְיוּ-יוֹרְק, בְּכָל עֵת וּבְכָל זְמַן, לְפִי הֲבָנָתָם מַה שֶּׁגּוֹרֵם יוֹתֵר לִפְרִיצוּת, חַס וְחָלִילָה, וְעַל כֵּן צָרִיךְ מְאֹד לְהִזָּהֵר מִזֶּה. וְכֵן צָרִיךְ לְהִזָּהֵר מְאֹד מִלְּבִישַׁת בְּגָדִים שֶׁל 'מוֹדוֹת' גְּרוּעִים שֶׁל פְּרִיצוּת, כְּגוֹן בְּגָדִים שֶׁלֹּא סְגוּרִים כָּרָאוּי, וַאֲשֶׁר עָלוּל עַל יְדֵי רוּחַ שֶׁמִּתְגַּלִּים, אוֹ בְּגָדִים הָעֲשׂוּיִים עִם חֲתָךְ, אֲשֶׁר כְּבָר בִּפְרֹץ הַ'מּוֹדָה' בְּאָמֶרִיקָה יָצְאוּ הָרַבָּנִים בִּדְחִיפוּת נֶגֶד זֶה. 
וְכֵן יֵשׁ לְהִזָּהֵר מְאֹד בְּעִנְיַן לְבִישַׁת הַחֲלוּקִים עִם כַּפְתּוֹרִים, שֶׁצָּרִיךְ לִסְגֹּר כָּל הַכַּפְתּוֹרִים אֲפִלּוּ אִם הֶחָלוּק אָרֹךְ, כִּי עֶצֶם הַדָּבָר שֶׁל לְבִישַׁת הַבֶּגֶד כְּשֶׁאֵינוֹ סָגוּר לְגַמְרֵי, אֲפִלּוּ כְּשֶׁהוּא אָרֹךְ, הֱוֵי חִסָּרוֹן גָּדוֹל בִּצְנִיעוּת. וְכֵן צָרִיךְ זְהִירוּת גְּדוֹלָה לִדְאֹג בְּדֶרֶךְ הַמַּלְבּוּשִׁים שֶׁלֹּא יִתְרָאוּ אֵיבָרֶיהָ גַּם בָּעָמְדָה נֶגֶד הָאוֹר וְהַשֶּׁמֶשׁ, וְכַמּוּבָן שֶׁהַנָּשִׁים יוֹדְעוֹת אֵיךְ לִזָּהֵר בָּזֶה כָּרָאוּי. וְרָאוּי לְהָעִיר עַל צֹרֶךְ הַזְּהִירוּת בְּמַלְבּוּשֵׁי וְהַנְהָגוֹת הַנָּשִׁים אַחַר לֵדָה כַּאֲשֶׁר נִמְצָאוֹת בְּבֵית הַחוֹלִים אוֹ בְּבֵית הַחְלָמָה - בִּשְׁעוֹת בִּקּוּר אוֹ שֶׁלֹּא בִּשְׁעוֹת בִּקּוּר, כַּאֲשֶׁר גְּבָרִים נִכְנָסִים וְיוֹצְאִים שָׁם הֵן לְיוֹלֶדֶת זוֹ וְהֵן לְחַבְרוֹתֶיהָ, וְכֵן צְרִיכוֹת לְהִזָּהֵר בָּזֶה כַּאֲשֶׁר הָרוֹפְאִים יוֹצְאִים וְנִכְנָסִים שָׁם אוֹ פְּקִידֵי וּפוֹעֲלֵי בֵּית הַחוֹלִים נִמְצָאִים שָׁם. (קונטרס "אהל ברכה") 
טז. דיני כסוי הראש
א. אִשָּׁה נְשׂוּאָה חַיֶּבֶת מִדִּין תּוֹרָה לְכַסּוֹת אֶת רֹאשָׁהּ, וְאָסוּר לָהּ לָצֵאת לִרְשׁוּת הָרַבִּים בְּשֵׂעָר גָּלוּי. וְכָל נְשֵׁי יִשְׂרָאֵל הַמַּחְזִיקוֹת בְּדַת מֹשֶׁה, נִזְהָרוֹת בָּזֶה מִימוֹת אֲבוֹתֵינוּ מֵעוֹלָם וְעַד עַתָּה, וְדִין זֶה לֹא יִשְׁתַּנֶּה, וְאֵין הוּא תָּלוּי בְּמִנְהַג הַמָּקוֹם אוֹ בְּחִדּוּשׁ הָאָפְנָה, וְאֵין זֶה מִדַּת חֲסִידוּת, אֶלָּא דִּין תּוֹרָה מֻחְלָט. וַאֲפִלּוּ אִם חַבְרוֹתֶיהָ אוֹ אִמָּהּ אֵינָן נִזְהָרוֹת בְּכִסּוּי הָרֹאשׁ, חַיֶּבֶת הִיא לְכַסּוֹת אֶת רֹאשָׁהּ. 
ב. הַזֹּהַר הַקָּדוֹשׁ הֶחְמִיר מְאֹד שֶׁאִשָּׁה נְשׂוּאָה לֹא תְּגַלֶּה מִשַּׂעֲרוֹת רֹאשָׁהּ כְּלָל, אֲפִלּוּ בְּתוֹךְ בֵּיתָהּ. [עַיֵּן בְּכַף הַחַיִּים (סי' עה סקח"י), וְעַיֵּן עוֹד בִּדְבָרָיו הַחוֹצְבֵי לַהֲבוֹת אֵשׁ שֶׁל הגר"מ קְלַיְן שְׁלִיטָ"א בְּשׁוּ"ת "מִשְׁנֵה הֲלָכוֹת" (ח"ה סי' רמג), וְכָתַב שָׁם, שֶׁוַּדַּאי שֶׁכָּל מִי שֶׁיִּרְאַת ה' נוֹגֵעַ בִּלְבָבוֹ וְחוֹשֵׁשׁ לְקִלְלַת רשב"י בַּעַל הַזֹּהַר הַקָּדוֹשׁ, וְרוֹצֶה בְּבִרְכָתוֹ - בִּרְכַּת צַדִּיק תַּנָּא אֱלֹקִי - אַל יְבַקֵּשׁ לְהָקֵל בַּדָּבָר, כִּי לֹא אָמְרוּ בּוֹ לְהָקֵל אֶלָּא לְהַחְמִיר, כֵּיוָן דְּטַפְלֵי תָּלוּי בֵּיהּ, [חַיֵּיהֶם וְהַצְלָחָתָם שֶׁל יַלְדֵי יִשְׂרָאֵל תְּלוּיִים בִּצְנִיעוּת הָאִשָּׁה], וְסִיֵּם שֶׁבְּוַדַּאי אֵין לְהָקֵל בַּדָּבָר אֲפִלּוּ עַל סָפֵק, וְכָל שֶׁכֵּן שֶׁלְּפִי דַּעַת גְּדוֹלֵי הַפּוֹסְקִים הֲלָכָה כְּהַזֹּהַר בָּזֶה, עַיֵּן שָׁם]. וְנָהֲגוּ יִשְׂרָאֵל קְדוֹשִׁים, שֶׁהַנְּשׂוּאוֹת מְכַסּוֹת אֶת רֹאשָׁן אֲפִלּוּ בִּפְנֵי אַנְשֵׁי בֵּיתָן. וְכָל אִשָּׁה הַנִּזְהֶרֶת בָּזֶה בְּיוֹתֵר, תִּזְכֶּה לְהָבִיא אֶת הַבְּרָכָה לְבֵיתָהּ, וְתִזְכֶּה לְבָנִים גְּדוֹלֵי תּוֹרָה וְיִרְאָה. 
ג. מֵעִקַּר הַדִּין דַּי בְּכִסּוּי אֶחָד, כְּגוֹן כּוֹבַע אוֹ מִטְפַּחַת הַמְכַסָּה הֵיטֵב אֶת כָּל הַשֵּׂעָר. וְיֵשׁ לְהִזָּהֵר שֶׁלֹּא תֵּצֵאנָה כְּלָל שַׂעֲרוֹתֶיהָ מִחוּץ לַכִּסּוּי. 
ד. אִשָּׁה גְּרוּשָׁה וְכֵן אִשָּׁה אַלְמָנָה, צְרִיכוֹת גַּם כֵּן לְכַסּוֹת אֶת רֹאשָׁן. 
ה. וַאֲפִלּוּ אִשָּׁה צְעִירָה לְיָמִים שֶׁנִּתְאַלְמְנָה אוֹ נִתְגָּרְשָׁה, אֵין לְהַתִּיר לָהּ לָלֶכֶת בְּגִלּוּי הָרֹאשׁ אֲפִלּוּ כְּשֶׁיֵּשׁ לָהּ סִבָּה כְּצֹרֶךְ פַּרְנָסָה וְכַדּוֹמֶה. 
יז. חמר אסור גלוי שערות האשה
כָּתַב בְּסֵפֶר "קְדֻשָּׁה וּצְנִיעוּת": מִדַּרְכֵי הַצְּנִיעוּת וְדַת מֹשֶׁה וִיהוּדִית מָצִינוּ אַזְהָרָה לָאִשָּׁה הַנְּשׂוּאָה, וְהוּא גִּלּוּי שַׂעֲרוֹת רֹאשָׁהּ, שֶׁתֵּכֶף אַחַר נִשּׂוּאֶיהָ אֲסוּרָה לְגַלּוֹת שַׂעֲרוֹת רֹאשָׁהּ, וּנְבָאֵר לְהַלָּן הִלְכוֹתֶיהָ וּמִנְהָגֶיהָ. 
וְנָקְטוּ בָּזֶה כָּל הַפּוֹסְקִים לַהֲלָכָה שֶׁהוּא מִדַּת מֹשֶׁה וִיהוּדִית, וְיֵשׁ שֶׁאָמְרוּ שֶׁהוּא מִדִּין תּוֹרָה מַמָּשׁ, וּכְבָר נָהֲגוּ בְּנוֹת יִשְׂרָאֵל בְּמִנְהַג הַצְּנוּעוֹת שֶׁלֹּא לִרְאוֹת שׁוּם שֵׂעָר מֵרֹאשָׁהּ בַּחוּץ, וְכֵן נָקְטוּ לַהֲלָכָה, שֶׁשְּׂעַר רֹאשָׁהּ הַמְגֻלֶּה הֱוֵי עֶרְוָה, כִּבְכָל מָקוֹם בְּגוּפָהּ שֶׁדַּרְכּוֹ לִהְיוֹת מְכֻסֶּה, וְאָסוּר לוֹמַר שׁוּם דָּבָר שֶׁבִּקְדֻשָּׁה בְּמָקוֹם שֶׁמְּגֻלֶּה שְׂעַר רֹאשׁ הָאִשָּׁה, כַּמְבֹאָר בְּשֻׁלְחָן עָרוּךְ אֹרַח חַיִּים (סי' עה סעי' ב), וְכֵן אָסוּר לְהִסְתַּכֵּל בְּשַׂעֲרוֹת אִשָּׁה הַמְגֻלִּין, דַּהֲוָה מִסְתַּכֵּל בִּמְקוֹם עֶרְוָה. 
וְהִזְהִירוּ מְאֹד מְאֹד עַל גֹּדֶל עֲווֹן גִּלּוּי שֵׂעָר, הַגּוֹרֵם כַּמָּה וְכַמָּה צָרוֹת וּמַרְעִין בִּישִׁין (עי' שדי חמד מערכת ד, דת יהודית אות ב) וְגוֹרֵם מַגֵּפָה לָעוֹלָם, וְגוֹרֵם יֹקֶר הַשַּׁעַר - שֶׁעוֹלֶה מְחִיר הַמָּזוֹן בָּעוֹלָם, וּמִסֵּי הַמַּלְכוּת וְהַמֶּמְשָׁלָה גּוֹבְרִים מִיּוֹם לְיוֹם, וְהַשֶּׁפַע מִתְמַעֵט מִיִּשְׂרָאֵל וְנִמְסָר לְאֻמּוֹת הָעוֹלָם, וְגוֹרֵם רַעַשׁ בָּעוֹלָם [שֵׂעָ"ר אוֹתִיּוֹת רַעַ"שׁ], וּבַעֲלָהּ נִקְרָא רָשָׁע אִם אֵינוֹ מוֹחֶה [שֵׂעָ"ר אוֹתִיּוֹת רָשָׁ"ע]. 
וּמַה לָּנוּ יוֹתֵר מִדִּבְרֵי הַזֹּהַר הַקָּדוֹשׁ שֶׁהוּבָא לַהֲלָכָה בְּדִבְרֵי הַפּוֹסְקִים, וְהוֹרוּ לְהִזָּהֵר לִנְהֹג בּוֹ בְּאִסּוּר גָּמוּר, וְלָחוּשׁ לִרְבוּצַת הָאָלָה הָאֲמוּרָה בַּזֹּהַר, וּמִי שֶׁחָפֵץ בִּבְרָכָה - יִזָּהֵר בָּזֶה. וְנַעֲתִיק דִּבְרֵי הַזֹּהַר לְמַעַן דַּעַת גֹּדֶל חֻמְרַת הַדָּבָר. 
וְזֶה לְשׁוֹן הַזֹּהַר בְּפָרָשַׁת נָשׂא (דף קכה ע"ב, מתורגם ללשון הקודש): 
אָמַר רַבִּי חִזְקִיָּה: טֵרוּף הַדַּעַת יָבוֹא עַל אוֹתוֹ הָאָדָם, שֶׁמֵּנִיחַ לְאִשְׁתּוֹ שֶׁיִּתְרָאֶה מִשַּׂעֲרוֹת רֹאשָׁהּ לְחוּץ מֵהַכִּסּוּי [לְחוּץ מֵהַמִּטְפַּחַת וְכַדּוֹמֶה], וְזֶה הוּא אֶחָד מִדַּרְכֵי צְנִיעוּת הַבַּיִת, וְהָאִשָּׁה שֶׁמּוֹצִיאָה מִשַּׂעֲרוֹת רֹאשָׁהּ לְחוּץ מֵהַכָּסוּי כְּדֵי לְהִתְקַשֵּׁט בּוֹ, גּוֹרֶמֶת עֲנִיּוּת לְהַבַּיִת, וְגוֹרֶמֶת לְבָנֶיהָ שֶׁלֹּא יִהְיוּ חֲשׁוּבִים בַּדּוֹר, וְגוֹרֶמֶת לְרוּחַ טֻמְאָה שֶׁיִּשְׁכֹּן בַּבַּיִת. מִי גּוֹרֵם זֶה? אוֹתוֹ הַשֵּׂעָר שֶׁנִּרְאֶה מֵרֹאשָׁהּ לְחוּץ מִכִּסּוּיוֹ. וְאִם בְּבֵיתָהּ כָּךְ, עַל אַחַת כַּמָּה וְכַמָּה אִם יוֹצֵאת כָּךְ בַּשּׁוּק, וְכָל שֶׁכֵּן חֲצִיפוּת אַחֶרֶת [אִם תֵּרָאֶה בָּהּ], וְלָכֵן כָּתוּב (תהלים קכח, ג): "אֶשְׁתְּךָ כְּגֶפֶן פֹּרִיָּה בְּיַרְכְּתֵי בֵיתֶךָ". 
אָמַר רַבִּי יְהוּדָה: שְׂעַר רֹאשׁ הָאִשָּׁה שֶׁנִּתְגַּלֶּה, גּוֹרֵם לְשֵׂעָר אַחֵר שֶׁיִּתְגַּלֶּה [שֵׂעָר רוֹמֵז לְכֹחוֹת הַדִּין, וּבָהֶם נֶאֱחָזִים כֹּחוֹת הַטֻּמְאָה] וְגוֹרֵם לִפְגֹּם אוֹתָהּ. וְלָכֵן צְרִיכָה הָאִשָּׁה לְהִזָּהֵר שֶׁאֲפִלּוּ קוֹרוֹת בֵּיתָהּ לֹא יִרְאוּ אֲפִלּוּ שֵׂעָר אֶחָד מֵהָרֹאשׁ [הַיְנוּ שֶׁתִּזָּהֵר אֲפִלּוּ בְּבֵיתָהּ שֶׁלֹּא לָלֶכֶת בְּשֵׂעָר מְגֻלֶּה], וְעַל אַחַת כַּמָּה וְכַמָּה שֶׁתִּזָּהֵר מִלָּלֶכֶת כָּךְ בַּחוּץ [שֶׁיֵּשׁ בּוֹ גַּם פְּרִיצוּת וּלְהַחְטִיא בְּנֵי אָדָם]. 
צֵא וּרְאֵה הַקִּלְקוּל שֶׁגּוֹרֵם אוֹתוֹ הַשֵּׂעָר שֶׁל הָאִשָּׁה [שֶׁנִּתְגַּלֶּה]: גּוֹרֵם קִלְקוּל לְמַעְלָה, גּוֹרֵם קִלְקוּל לְמַטָּה, גּוֹרֵם לְבַעֲלָהּ שֶׁיִּתְקַלֵּל, גּוֹרֵם עֲנִיּוּת, גּוֹרֵם דָּבָר אַחֵר [רוּחַ הַטֻּמְאָה] שֶׁיִּשְׁכֹּן בַּבַּיִת, גּוֹרֶמֶת שֶׁתִּסְתַּלֵּק הַחֲשִׁיבוּת מִבָּנֶיהָ, ה' יַצִּילֵנוּ מֵחֲצִיפוּתָם [מִמַּה שֶׁהֵם גּוֹרְמוֹת בָּזֶה]. 
וְלָכֵן צְרִיכָה הָאִשָּׁה לְכַסּוֹת שְׂעָרָהּ אֲפִלּוּ כְּשֶׁהִיא בְּזָוִית הַבַּיִת, וְאִם עוֹשָׂה כֵן, מַה כָּתוּב: "בָּנֶיךָ כִּשְׁתִילֵי זֵיתִים". מָה עֵץ זַיִת הַזֶּה, בֵּין בַּחֹרֶף בֵּין בַּקַּיִץ, אֵינָם נוֹפְלִים עָלָיו, וְתָמִיד נִמְצָא בּוֹ חֲשִׁיבוּת יוֹתֵר עַל שְׁאָר הָאִילָנוֹת, כְּמוֹ כֵן בָּנֶיהָ [שֶׁל זֹאת הָאִשָּׁה הַנִּזְהֶרֶת שֶׁלֹּא לְגַלּוֹת מִשַּׂעֲרוֹת רֹאשָׁהּ אֲפִלּוּ בְּזָוִית הַבַּיִת] יִתְעַלּוּ בַּחֲשִׁיבוּת עַל שְׁאָר הָעוֹלָם, וְלֹא עוֹד, אֶלָּא שֶׁבַּעֲלָהּ מִתְבָּרֵךְ בַּכֹּל: בִּבְרָכוֹת שֶׁלְּמַעְלָה [בְּרוּחָנִיּוּת] וּבִבְרָכוֹת שֶׁלְּמַטָּה [בְּגַשְׁמִיּוּת], בַּעֲשִׁירוּת, בְּבָנִים וּבְנֵי בָנִים, וְזֶהוּ שֶׁנֶּאֱמַר (שם, ד): "הִנֵּה כִי כֵן יְבֹרַךְ גָּבֶר יְרֵא ה'" [שֶׁבַּעֲלָהּ יְבֹרַךְ בִּבְרָכוֹת], וְנֶאֱמַר: "יְבָרֶכְךָ ה' מִצִּיּוֹן וּרְאֵה בְּטוּב יְרוּשָׁלָיִם כֹּל יְמֵי חַיֶּיךָ, וּרְאֵה בָנִים לְבָנֶיךָ שָׁלוֹם עַל יִשְׂרָאֵל". 
בַּת יִשְׂרָאֵל! 
אַחֲרֵי רְאוֹתֵךְ דִּבְרֵי הַזֹּהַר, מַה לָּנוּ עוֹד עַל גֹּדֶל הָאַחֲרָיוּת הַמֻּטֶּלֶת עָלַיִךְ אַחֲרֵי הַנִּשּׂוּאִין, הֲרֵי כָּל שְׁנוֹת הַנַּעֲרוּת הָיוּ סְלוּלוֹת אֶצְלֵךְ בְּדַרְכֵי הַתּוֹרָה וְהַצְּנִיעוּת, אִם כֵּן, בְּבוֹא יוֹם הַנִּשּׂוּאִין - זֶה הַיּוֹם שֶׁכָּל נִבְרָא בָּעוֹלָם מְצַפֶּה לְיוֹם זֶה, וּכְמוֹ שֶׁאָמְרוּ (במד"ת פר' כי תשא) שֶׁאֵין לוֹ לָאָדָם יוֹם בָּעוֹלָם חָבִיב מִמֶּנּוּ, לְהַגִּיעַ לְתַכְלִית בְּרִיאָתוֹ, לְהַעֲמִיד דּוֹרוֹת וְלִבְנוֹת בָּתִּים נֶאֱמָנִים לַה' וּלְתוֹרָתוֹ - קַבְּלִי דַּת תּוֹרָה וִיהוּדִית זֹאת לִנְהֹג בְּדַרְכֵי אִמּוֹתֵינוּ הַצְּנוּעוֹת שֶׁקִּבְּלוּ עֲלֵיהֶן לְכַסּוֹת רָאשֵׁיהֶן תֵּכֶף אַחַר נִשּׂוּאֵיהֶן, לְבַל יֵרָאֶה אַף שֵׂעָר בַּחוּץ כְּמוֹ שֶׁהוֹרוּ רַבּוֹתֵינוּ הַקְּדוֹשִׁים. 
זֹאת וְעוֹד, חוּץ מֵעֶצֶם הָעֹנֶשׁ עַל גִּלּוּי הַשֵּׂעָר שֶׁנִּצְטַוְּתָה בְּכִסּוּיוֹ, גּוֹרֶמֶת לְבַעֲלָהּ וְלִבְנֵי בֵּיתָהּ רָעָה, כִּי בְּכָל בַּיִת יְהוּדִי עַל כָּל דָּבָר מְחֻיָּבִין בִּבְרָכָה, וְאִם כֵּן, הֵיאַךְ אֶפְשָׁר לְבָרֵךְ כְּשֶׁשַּׂעֲרוֹתֶיהָ שֶׁל הָאִשָּׁה מְגֻלּוֹת, וַהֲלֹא בְּאֹפֶן כָּזֶה אָסְרוּ לָנוּ חֲזַ"ל לְבָרֵךְ, כַּמְבֹאָר בְּשֻׁלְחָן עָרוּךְ וּבַפּוֹסְקִים, וּבִמְקוֹם שֶׁבִּרְכַּת יִשְׂרָאֵל תַּעֲשֶׂה תִּפְאֶרֶת עֲטֶרֶת אוֹר קְדֻשָּׁה בְּכִתְרוֹ שֶׁל הַקָּדוֹשׁ-בָּרוּךְ-הוּא, נַעֲשָׂה עַל יְדֵי בְּרָכָה זוֹ הֵפֶךְ הָאוֹר וְהַקְּדֻשָּׁה, כְּדִכְתִיב (דברים כג, טו): "וְלֹא יֵרָאֶה בְּךָ עֶרְוַת דָּבָר וְשָׁב מֵאַחֲרֶיךָ", וְעַל זֶה יִתְבְּעוּ מַלְאֲכֵי מַעְלָה אֶת הָאִשָּׁה לְדִין עַל שֶׁגָּרְמָה כָּל זֹאת, שֶׁלֹּא בֵּרְכוּ לְהַבּוֹרֵא יִתְבָּרַךְ שְׁמוֹ עַל כָּל טוּבוֹ שֶׁנָּתַן לָהֶם וְלִבְנֵי בֵּיתָם בָּעוֹלָם הַזֶּה, וְנִתְבַּזָּה כְּבוֹדוֹ עַל יְדֵי שַׂעֲרוֹתֶיהָ שֶׁהָיוּ מְגֻלּוֹת, וּמַה גָּדוֹל הָעֹנֶשׁ עַל כָּל הַבְּרָכוֹת אֶלֶף אַלְפֵי רְבָבוֹת שֶׁנַּעֲשׂוּ בְּבֵיתָהּ כָּל יְמֵי חַיֶּיהָ, וּבִמְקוֹם אוֹר עֶלְיוֹן, נַעֲשָׂה חֹשֶׁךְ וַאֲבַדּוֹן, וְהָעֹנֶשׁ הַזֶּה יָבוֹא עַל שְׁנֵיהֶם: עַל הָאִשָּׁה שֶׁגָּרְמָה לְכָךְ, וְעַל הַבַּעַל שֶׁנָּתַן לָהּ לֵילֵךְ כָּךְ.

Chapter 8

פרק ח - משמרת למשמרת בנושא צניעות
רָאוּי לְהַזְכִּיר עִנְיָנִים מְסֻיָּמִים שֶׁלֹּא שַׁיָּךְ לְכָל הַנָּשִׁים, אֲבָל צָרִיךְ לְהִזָּהֵר, וּכְשֶׁרוֹאוֹת לְמִי שֶׁלֹּא נִזְהֶרֶת בָּזֶה - רָאוּי לְהוֹכִיחָן וּלְהִשָּׁמֵר. וְהַיְנוּ, שֶׁכַּיָּדוּעַ, כְּמוֹ בְּכָל הָעִנְיָנִים רָאוּי לְהִשָּׁמֵר - הַגְּבָרִים מֵחָבֵר רַע, וְהַנָּשִׁים מֵחֲבֵרָה רָעָה - עַל כֵּן כָּל אַחַת וְאַחַת צְרִיכָה לְהִזָּהֵר מִלְּהִתְחַבֵּר עִם שְׁכֵנָה רָעָה שֶׁלֹּא נוֹהֶגֶת בִּצְנִיעוּת אוֹ שֶׁלֹּא לוֹבֶשֶׁת בִּצְנִיעוּת, וְכָל שֶׁכֵּן לְהִזָּהֵר מִשְּׁכֵנוֹת שֶׁיֵּשׁ לָהֶן טֵלֵוִיזְיָה, אוֹ שִׁירֵי מוּסִיקָה הַמְגָרִים לַעֲבֵרָה וְלֹא לְהִכָּנֵס לְבֵיתָן, וּלְהַשְׁגִּיחַ עַל בְּנֵי בֵיתָהּ שֶׁלֹּא יִכָּנְסוּ שָׁם. וְכֵן יֵשׁ לְהִזָּהֵר מִשְּׁמִיעַת הָרַדְיוֹ, שֶׁיֵּשׁ שָׁם נִבּוּל פֶּה וְשִׁירִים רָעִים וְדִבְרֵי אֶפִּיקוֹרְסוּת, קַלּוּת רֹאשׁ וּפְרִיקַת עוֹל מַלְכוּת שָׁמַיִם. וְצָרִיךְ זְהִירוּת רַבָּה מִלִּקְרֹא בָּעִתּוֹנִים הַמְקֻלְקָלִים וּמִלִּרְאוֹת תְּמוּנוֹת רָעוֹת, וּלְהִזָּהֵר מִלְּהִתְחַבֵּר עִם נָשִׁים שֶׁלֹּא זְהִירוֹת מִדְּבָרִים אֵלּוּ, כִּי דַּעְתָּן מְשֻׁבֶּשֶׁת עַל יְדֵי זֶה וְלֹא מְבִינוֹת לַהַנְהָגָה הַדְּרוּשָׁה לְבַת יִשְׂרָאֵל בַּצְּנִיעוּת, כִּי הַיִּרְאַת שָׁמַיִם שֶׁלָּהֶן מְקֹרֶרֶת עַל יְדֵי שֶׁשּׁוֹפְכִים מַיִם קָרִים שֶׁל פְּרִיצוּת הָרַדְיוֹ וְהָעִתּוֹנִים, וְכָל שֶׁכֵּן שֶׁצָּרִיךְ לְהִזָּהֵר מִלְּהִתְחַבֵּר עִם נָשִׁים קַלּוֹת דַּעַת שֶׁקּוֹרְאוֹת סְפָרִים רָעִים, כִּי הַהִתְחַבְּרוּת אִתָּן הִיא סַכָּנָה גְּדוֹלָה, וְצָרִיךְ לְהִתְרַחֵק מֵהֶן כִּמְטַחֲוֵי קֶשֶׁת וְלֹא לְהִכָּנֵס לְבֵיתָן. וְכֵן לְהִשָּׁמֵר לֹא לְהַכְנִיס לַבַּיִת ז'וּרְנָלִים שֶׁל עִנְיְנֵי תְפִירָה כַּאֲשֶׁר יֵשׁ שָׁם תְּמוּנוֹת וְצִיּוּרִים בִּלְתִּי צְנוּעִים [וּבִפְרָט כַּאֲשֶׁר נִשְׁמָע שֶׁנָּשִׁים יִרְאוֹת שָׁמַיִם תִּקְּנוּ חוֹבְרוֹת כָּאֵלּוּ בְּצוּרָה כְּשֵׁרָה, שֶׁיֵּשׁ לִלְמֹד מִקְצוֹעַ הַתְּפִירָה רַק מֵחוֹבְרוֹת אֵלּוּ]. 
מכתב לאשה במקום עבודה
אָנוּ תּוֹשְׁבוֹת... רָצִינוּ לְהָאִיר אֶת עֵינַיִךְ וְאֶת עֵינֵי הָעוֹבְדוֹת אִתָּךְ, בְּנוֹשֵׂא שֶׁאוּלַי לֹא כָּל כָּךְ שַׂמְתֶּן לֵב אֵלָיו. וְהוּא - הַהַנְהָגָה וְהַצְּנִיעוּת בִּמְקוֹם הָעֲבוֹדָה. 
מִכְתָּב זֶה, שֶׁאַתְּ קוֹרֵאת עַכְשָׁו, יִשָּׁלַח כְּכָל הַנִּרְאֶה, לְרֹב חַבְרוֹתַיִךְ לָעֲבוֹדָה, אָנוּ, פּוֹנוֹת אֲלֵיכֶן, אַתֶּן, הָעוֹבְדוֹת עִם הַצִּבּוּר, הַמְשָׁרְתוֹת אוֹתָנוּ בֶּאֱמוּנָה וּבְסַבְלָנוּת. אֲלֵיכֶן, הַמֻּפְקָדוֹת לְשַׁפֵּר אֶת בְּרִיאוּתָם שֶׁל תּוֹשָׁבֵי הָעִיר, וְאָכֵן אַתֶּן עוֹשׂוֹת זֹאת כְּמֵיטַב יְכָלְתְּכֶן, בִּנְעִימוּת, בַּאֲדִיבוּת, וּבְסֵבֶר פָּנִים יָפוֹת. נוֹדֶה וְנֹאמַר, מְאֹד נָעִים לָנוּ לְקַבֵּל יַחַס אָדִיב וְחַיְכָנִי, נָעִים לָנוּ לִרְאוֹתכֶן לְבוּשׁוֹת בְּטוּב טַעַם וּבְחֵן, אוּלָם דַּוְקָא בְּשֶׁל זֹאת אָנוּ פּוֹנוֹת אֲלֵיכֶן, 
אַתֶּן הָעוֹבְדוֹת עִם צִבּוּר, צִבּוּר הַכּוֹלֵל גַּם גְּבָרִים, וְכָל מַה שֶּׁנָּעִים לָנוּ, כָּל מָה שֶׁאָמוּר לְקַדֵּם אֶת הָאִינְטֶרֶסִים שֶׁל קֻפַּת הַחוֹלִים, כָּל מַה שֶּׁעָשׂוּי לְהַגְבִּיר אֶת שְׂבִיעוּת רְצוֹן הַמִּתְרַפְּאִים, דַּוְקָא בִּגְלַל שֶׁזֶּה נָעִים, זֶה אָסוּר, מַמָּשׁ אָסוּר! 
אַתְחִיל עִם הַפְּקִידוֹת, הַיּוֹשְׁבוֹת בְּדֶלְפֵּק חֲזִיתִי, נֹכַח פְּנֵי כָּל הַבָּאִים, לְבוּשׁוֹת בְּמֵיטָבָן, כּוֹלֵל מֵיטַב תַּכְשִׁירֵי הָאִפּוּר וְהַטִּפּוּחַ, פְּעָמִים הַבֹּשֶׂם מַדִּיף רֵיחוֹ לְמֶרְחַקִּים, וּמֵעַל הַכֹּל, אֲדִיבוּת, מְאוֹר פָּנִים, חִיּוּכִים, לְבָבִיּוּת וְאַף בְּדִיחוֹת נְעִימוֹת לָאֹזֶן וְלַלֵּב, בְּקִצּוּר... הָאִשָּׁה הָאִידֵאָלִית... רַק דָּבָר אֶחָד שָׁכַחְנוּ, שֶׁהַנּוֹכְחִים בַּקֻּפָּה אֵינָם רַק בַּעֲלֵיהֶן שֶׁל הַפְּקִידוֹת... 
אִשָּׁה לְבַעֲלָהּ צְרִיכָה לְדַבֵּר בַּצּוּרָה הַזּוֹ, אֲבָל בְּשׁוּם פָּנִים וְאֹפֶן לֹא לְשׁוּם גֶּבֶר בָּעוֹלָם, הַגֶּבֶר הַמְמֻצָּע, וַדַּאי שֶׁאִשְׁתּוֹ לֹא מְדַבֶּרֶת אֵלָיו בְּצוּרָה לְבָבִית וְנִימוּסִית כָּזוֹ כָּל הַזְּמַן, וְזֹאת בִּלְשׁוֹן הַמְעָטָה... וְאִשְׁתּוֹ גַּם לֹא נִרְאֵית מְטֻפַּחַת וְנָאָה כְּמוֹ הַפְּקִידוֹת הַמַּקְפִּידוֹת כָּל כָּךְ עַל הוֹפָעָה נָאָה וְאַף יוֹתֵר מִכָּךְ. 
חִשְׁבִי עַל הָרוֹפְאִים הָעוֹבְדִים בִּמְחִיצַתְכֶם, שֶׁמִּדַּת יִרְאַת הַשָּׁמַיִם שֶׁל רֻבָּם לֹא כָּל כָּךְ בְּרוּרָה, הֲיָדַעְתְּ אֵיזוֹ תְּחוּשַׁת נְעִימוּת עֲלוּלָה לְהַשְׁרוֹת עֲלֵיהֶם פְּקִידָה כֹּה חַיְכָנִית וַאֲדִיבָה, הָעוֹנָה בְּנֹעַם שִׂיחַ וּבִמְאוֹר פָּנִים. 
תַּכְשִׁיטֶיהָ וְתַמְרוּקֶיהָ, מוֹסִיפִים נֹפֶךְ לַמַּרְאֶה הַנֶּהְדָּר. הֲיָדַעְתְּ מָה עֲלוּלָה לְחוֹלֵל הִתְיַחֲסוּת כָּזוֹ, הֲיָדַעְתְּ כַּמָּה הַדָּבָר פּוֹגֵם בִּקְדֻשַּׁת מַחֲנֵנוּ, הֲגַם שֶׁהוּא נָשׂוּי, הֲלֹא עַל עִנְיָן זֶה אָמַר הֶחָכָם מִכָּל אָדָם 'מַיִם גְּנוּבִים יִמְתָּקוּ'. 
הַאִם לֹא צוֹרֵם לָךְ כַּאֲשֶׁר הָרוֹפֵא אוֹ הַמְנַהֵל פּוֹנֶה וְשׁוֹאֵל: "בָּנוֹת, מִישֶׁהִי יוֹדַעַת אוּלַי...?" אַתְּ לֹא מַרְגִּישָׁה כַּמָּה קִרְבָה יֵשׁ בַּבִּטּוּי הַזֶּה וְכַמָּה זֶה לֹא צָנוּעַ. 
אוּלַי זֶה לֹא תָּלוּי בָּךְ, אֲבָל לְפָחוֹת הַתְּגוּבָה שֶׁהוּא מְקַבֵּל שֶׁלֹּא תִּהְיֶה לְבָבִית וְאִישִׁית כָּל כָּךְ אֲנַחְנוּ לְפָחוֹת נִהְיֶה נְקִיִּים, וְאוּלַי אִם הוּא יַרְגִּישׁ הִסְתַּיְּגוּת, גַּם הוּא יִהְיֶה פָּחוֹת לְבָבִי וְהִצַּלְנוּ גַּם אוֹתוֹ מֵרֶדֶת שַׁחַת. 
חִשְׁבִי עַל הַמִּתְרַפְּאִים הַבָּאִים לִמְחִיצָתֵךְ, אִם יִרְאַת הַשָּׁמַיִם שֶׁלָּהֶם חֲזָקָה עַד לִמְאֹד, הֲרֵי שֶׁהֵם יָסֵבּוּ אֶת עֵינֵיהֶם מִנֶּגְדֵּךְ, וְגַם אָז, אַתְּ גּוֹרֶמֶת לָהֶם עָגְמַת נֶפֶשׁ לֹא מְעַטָּה, פְּעָמִים בְּבֹשֶׂם הַחוֹדֵר לְאַפָּם בְּעַל כָּרְחָם, פְּעָמִים בְּמַרְאֶה כֹּה נָאֶה וּמוֹשֵׁךְ, פְּעָמִים בְּחִיּוּךְ לְבָבִי וְנָעִים כָּל כָּךְ, אוֹ בְּהִצְטָרֵף כָּל הַלָּלוּ יַחַד... וְכִי מֶה עָשׂוּ הֵם שֶׁנַּכְרִיחַ אוֹתָם לְהִתְיַצֵּב מוּל נָשִׁים הַלְּבוּשׁוֹת בְּמֵיטַב הַמַּחְלָצוֹת, הֵם מַגִּיעִים לְצֹרֶךְ הַהֶכְרֵחַ, אַךְ לָמָּה לְהוֹסִיף לַהֶכְרֵחַ נְתוּנִים כָּל כָּךְ לֹא חִיּוּבִיִּים? 
אַבְרֵךְ יְרֵא שָׁמַיִם עוֹמֵד מוּל הַפְּקִידָה, וּמִשְׁתַּדֵּל לֹא לְהִסְתַּכֵּל, אָז לָמָּה צָרִיךְ לַעֲנוֹת לִשְׁאֵלוֹתָיו בְּכָזֶה חִיּוּךְ וּלְבָבִיּוּת? לְהַכְשִׁיל אוֹתוֹ בְּכֹחַ??? 
'זְכֻיּוֹת עוֹבֵד' הֵן דָּבָר מֻכָּר וּמְקֻבָּל בְּכָל מָקוֹם. אִם יֻבְרַר לַהַנְהָלָה שֶׁאַתְּ וְחֶבְרוֹתַיִךְ לֹא תּוּכַלְנָה לַעֲבֹד בְּאֹפֶן כָּזֶה, שֶׁזֶּהוּ אֵינוֹ 'שֵׁרוּת אָדִיב' עֲבוּרֵנוּ, תּוֹשָׁבֵי הָעִיר, וְלֹא זֶה מַה שֶּׁיָּחִישׁ אֶת רְפוּאַת חוֹלֵי עַם יִשְׂרָאֵל, אִם תַּעֲמֹדְנָה בִּנְחִישׁוּת עַל זְכוּתְכֶן הַלֶּגִיטִימִית שֶׁלֹּא לִמְכֹּר בְּכוֹרָה בִּנְזִיד עֲדָשִׁים, וְכָל עוֹד אַתֶּן נִדְרָשׁוֹת לִנְהֹג כְּלַפֵּי הַבָּאִים בְּיַחַס חִיּוּבִי כָּל כָּךְ שֶׁהוּא אָסוּר עַל פִּי הַתּוֹרָה, אֵין בְּאֶפְשָׁרוּתְכֶן לַעֲבֹד, בְּדִיּוּק כְּמוֹ שֶׁאֵינְכֶן יְכוֹלוֹת לַעֲבֹד בְּשַׁבָּת, וַדַּאי שֶׁיִּשְׁתַּנּוּ גַּם נָהֳלֵי הָעֲבוֹדָה הַמֻּכְתָּבִים לָכֶן. 
בְּעָיָה נוֹסֶפֶת חֲשׁוּבָה וְעִקָּרִית הִיא צוּרַת הַיַּחַס כְּלַפֵּי הָרוֹפְאִים וְהָעוֹבְדִים בַּמָּקוֹם, מִלְּבַד הַיַּחַס הָאָדִיב וְהַלְּבָבִי הַדָּבָר כּוֹלֵל לְעִתִּים שֵׁרוּת אִישִׁי שֶׁהוּא אָסוּר עַל פִּי הַהֲלָכָה, מְזִיגָה וְהַגָּשַׁת שְׁתִיָּה שֶׁגַּם זֶה אָסוּר, בְּעָיוֹת יִחוּד, וּמֵעַל הַכֹּל הַקֶּשֶׁר הַקָּרוֹב, הַיְדִידוּת וְהַהֶכֵּרוּת שֶׁנּוֹצֶרֶת בֵּינֵיכֶן לְבֵין הָעוֹבְדִים שֶׁזֶּהוּ עֲקִירַת כָּל רֶגֶשׁ שֶׁל צְנִיעוּת הַהֶפֶךְ הַגָּמוּר מִדְּרִישׁוֹת הַתּוֹרָה. 
דְּעִי, אִם חָלִילָה מִישֶׁהוּ נִכְשָׁל עַל יָדֵךְ בֵּין בִּרְצוֹנוֹ וּבֵין שֶׁלֹּא בִּרְצוֹנוֹ, אִם אַתְּ לֹא נָהַגְתְּ מַסְפִּיק זְהִירוּת בְּעַצְמֵךְ, הֲרֵי שֶׁהַקּוֹלָר תָּלוּי גַּם בְּצַוָּארֵךְ, לֹא אַזְכִּיר כַּמָּה הַדָּבָר מַזִּיק לָךְ, כַּמָּה הַדָּבָר אֵינוֹ רָצוּי עֲבוּרֵךְ, קֶשֶׁר חִיּוּבִי עִם גְּבָרִים זָרִים, זֶהוּ דָּבָר שֶׁצָּרִיךְ לְהַרְתִּיעַ אוֹתָךְ בְּאֹפֶן אִישִׁי, מֵעֶצֶם הֱיוֹתֵךְ אִשָּׁה, וְקַל וָחֹמֶר בִּהְיוֹתֵךְ אֵשֶׁת אִישׁ. בְּנוֹסָף לְכָךְ עָלַיִךְ לָדַעַת שֶׁהַדָּבָר פּוֹגֵם בִּקְדֻשַּׁת הַצֶּאֱצָאִים, אִשָּׁה שֶׁגּוֹרֶמֶת מִכְשׁוֹלוֹת חָלִילָה, וּפוֹגֶמֶת בִּקְדֻשַּׁת הַמַּחֲנֶה, אִשָּׁה שֶׁמּוֹשֶׁכֶת אֵלֶיהָ עֵינַיִם זָרוֹת, הָכֵיצַד תִּזְכֶּה לְדוֹר יְשָׁרִים יְבֹרַךְ אַחֲרֵי שֶׁעֲווֹן רַבִּים תָּלוּי בַּעֲקֵבָהּ, אִשָּׁה שֶׁבִּגְלָלָהּ הִתְעַרְעֲרָה הָאַהֲבָה בְּבָתִּים אֲחֵרִים, וְהִרְחִיקָה חָלִילָה אֶת הַשְּׁכִינָה מִיִּשְׂרָאֵל, הַעוֹד תְּקַבֵּל שָׂכָר עַל כָּךְ? כָּל הַבְטָחוֹת הַתּוֹרָה לְצֶאֱצָאִים כְּשֵׁרִים וַהֲגוּנִים הֵם בִּתְנַאי שֶׁאִמָּם נוֹהֶגֶת בִּצְנִיעוּת וְנִזְהֶרֶת לְבִלְתִּי הֱיוֹת לְמִכְשׁוֹל לְאִישׁ. 
בְּסִיס הַקִּיּוּם שֶׁל עַם יִשְׂרָאֵל הוּא הַקְּדֻשָּׁה, 'מַה טּוֹבוּ אֹהָלֶיךָ' שֶׁאֵין עֵינָיו שֶׁל אֶחָד נְשׂוּאוֹת אֶל בֵּיתוֹ שֶׁל אַחֵר, אִם יֵשׁ חָלִילָה נְשִׂיאַת חֵן בְּעֵינֵי גֶּבֶר זָר הֲרֵי זֶהוּ עִרְעוּר יְסוֹדוֹת קִיּוּמֵנוּ, וְהַרְחָקַת הַשְּׁכִינָה הַמְּגִנָּה עָלֵינוּ. עַתָּה כְּשֶׁמִּחוּץ מְשַׁכֶּלֶת חֶרֶב, וְאֵימָה מֵחֲדָרִים, רח"ל, וְרַק הקב"ה הוּא פּוֹרֵשׂ סֻכַּת שְׁלוֹמוֹ עָלֵינוּ, בְּמַצָּב זֶה אָנוּ עֲלוּלוֹת, חָלִילָה, לְהַפְקִיר אֶת שְׁלוֹמֵנוּ עַל יְדֵי חֹסֶר צְנִיעוּת, אָנוּ מְגָרְשִׁים אֶת הַשְּׁכִינָה מִתּוֹכֵנוּ עַל יְדֵי זִלְזוּל בְּגִדְרֵי הַקְּדֻשָּׁה, הַשּׁוֹמְרִים אֵינָם, הַגָּדֵר פְּרוּצָה, הַאִם פֶּלֶא הוּא שֶׁצָּרוֹת מִתְרַגְּשׁוֹת חֲדָשִׁים לַבְּקָרִים? בְּיָדֵךְ לְשַׁנּוֹת, בְּיָדֵךְ לְתַקֵּן, בְּיָדֵךְ לְהָשִׁיב אֶת הַשְּׁכִינָה לְיִשְׂרָאֵל! 
וּמִן הַהֲלָכָה אֶל הַמַּעֲשֶׂה- 
רָצִיתִי לְיַדֵּעַ אוֹתָךְ בְּכַמָּה גּוּפֵי הֲלָכוֹת, שֶׁוַּדַּאי אֵינָם יְדוּעִים לָךְ, 
א. אָסוּר לְחַיֵּךְ לְגֶבֶר - אָנָּא, קְחִי מִשְׁפָּט זֶה בִּרְצִינוּת, הוּא נִכְתַּב לְאַחַר שְׁאֵלַת רַב. אֵין כָּל מָקוֹם לְחִיּוּךְ בִּפְנֵי גֶּבֶר זָר(!) הַאִם מַשְׁמָעוּת הַדְּבָרִים חָדְרָה לְהַכָּרָתֵךְ? הַאִם אַתְּ חָשָׁה עַד כַּמָּה הֲלָכָה זוֹ נוֹגַעַת לְכָל צַעַד וְשַׁעַל שֶׁלָּךְ? 
אֵינֶנִּי יוֹדַעַת כֵּיצַד תִּתְמוֹדְדִי עִם זֹאת, אֵינֶנִּי יוֹדַעַת כֵּיצַד נִתָּן לְשַׁלֵּב אֶת דְּרִישׁוֹת הַמַּעֲסִיקִים עִם הַהֲלָכָה הַזּוֹ. אוּלָם בָּרוּר לָךְ וַדַּאי אֵיזוֹ דְּרִישָׁה מְחַיֶּבֶת אוֹתָךְ יוֹתֵר.. 
ב. אָסוּר לְהִתְבַּשֵּׂם בְּאֹפֶן שֶׁהָרֵיחַ עָלוּל לַחְדֹּר לְאַפּוֹ שֶׁל אָדָם זָר. גַּם זוֹ הֲלָכָה פְּסוּקָהּ מִפִּי מוֹרֵה הוֹרָאָה. וְתָקְפָּהּ כְּכָל הִלְכוֹת הַשֻּׁלְחָן עָרוּךְ. חוֹשְׁבַתְנִי שֶׁבְּכָךְ יֵקַל עָלַיִךְ לַעֲמֹד כֵּיוָן שֶׁנִּתָּן לִחְיוֹת לְלֹא בֹּשֶׂם, מַה גַּם שֶׁהַדָּבָר כָּרוּךְ בְּ'לֹא-תַעֲשֶׂה' חַד פַּעֲמִי. וּכְבָר נִצַּלְתְּ מֵאֵין סְפוֹר שֶׁל אִסּוּרִים שֶׁאַתְּ עֲלוּלָה לְהִכָּשֵׁל אִם חָלִילָה תַּגִּיעִי מְבֻשֶּׂמֶת לְמָקוֹם שֶׁנּוֹכְחִים בּוֹ גְּבָרִים זָרִים. 
ג. כָּל שִׂיג וְשִׂיחַ יֶתֶר עַל הַהֶכְרֵחַ, כָּל מַבַּט עַיִן מְיֻתָּר, כָּל יַחַס לֹא עִנְיָנִי, מְהַוֶּה בְּעָיָה הִלְכָתִית שֶׁל מַמָּשׁ, חֲשִׂיפָתֵךְ לִפְנֵי צִבּוּר הֻתְּרָה אַךְ וְרַק לְצֹרֶךְ שֶׁל מַמָּשׁ, הַקְפִּידִי עַל צוּרַת דִּבּוּר עִנְיָנִית, בְּקֹר רוּחַ, וּבְהַבָּעַת פָּנִים קָרָה וַחֲתוּמָה. 
ד. מַרְפֵּק וּזְרוֹעַ מְגֻלִּים הֵם בְּגֶדֶר 'טֶפַח בְּאִשָּׁה עֶרְוָה'. הַקְפִּידִי שֶׁלְּעוֹלָם לֹא יִתְרוֹמֵם שַׁרְווּלֵךְ עַד הַמַּרְפֵּק אוֹ מֵעַל לַמַּרְפֵּק. הֱיוֹת שֶׁכָּל גֶּבֶר שֶׁרוֹאֶה זֹאת נִכְשָׁל בְּאִסּוּר, וְעַל כָּל כִּשָּׁלוֹן כָּזֶה חָל עָלַיִךְ צַו הַתּוֹרָה - 'לִפְנֵי עִוֵּר לֹא תִּתֵּן מִכְשׁוֹל' אוֹתוֹ דִּין לְגַבֵּי הַצַּוָּאר, רַק הַצַּוָּאר יָכוֹל לִהְיוֹת מְגֻלֶּה וְלֹא אַף ס"מ מֵעֵבֶר לְכָךְ, לֹא לְפָנִים לֹא לְאָחוֹר, וְלֹא מֵהַצְּדָדִים, בִּדְקִי אֶת בְּגָדַיִךְ, טֶרֶם תֵּצְאִי מָחָר לְיוֹם הָעֲבוֹדָה, כְּדֵי שֶׁלֹּא תִּכָּשְׁלִי בַּחֲטָאִים כְּמִסְפַּר הָאֲנָשִׁים שֶׁיִּרְאוּ אוֹתָךְ. (פֵּרוּט גְּבוּלוֹת הַצַּוָּאר: מִלְּפָנִים - מִבְּלִיטַת הָעֲצָמוֹת חַיָּב לִהְיוֹת מְכֻסֶּה, מֵאָחוֹר - מֵהַחֻלְיָה הָרִאשׁוֹנָה שֶׁל עַמּוּד הַשִּׁדְרָה, מֵהַצְּדָדִים - מֵהַתְחָלַת הַשִּׁפּוּעַ לְצַד הַכָּתֵף.) 
ה. לְבוּשׁ עָדִין וְצָנוּעַ, הִמָּנְעוּת מִיֹּפִי וְתַכְשִׁיטִים יְסַיְּעוּ לָךְ מְאֹד שֶׁלֹּא לִמְשֹׁךְ עֵינַיִם זָרוֹת, כִּי הַיֹּפִי הוּא מוֹשֵׁךְ, וְהַטִּפּוּחַ הַחִיצוֹנִי מְעוֹרֵר הִתְעַנְיְנוּת, וּלְצַעֲרֵנוּ, גַּם הֲנָאָה... 
יוֹדַעַת אֲנִי שֶׁהַנִּסָּיוֹן קָשֶׁה, מַנִּיחָה אֲנִי, שֶׁיְּצִיאָתֵךְ לָעֲבוֹדָה בְּמָקוֹם זֶה הִיא מִתּוֹךְ הַהֶכְרֵחַ וְאֵין לָךְ מָנוֹס מִכָּךְ, יָדוּעַ לִי גַּם שֶׁהַנְחָיוֹת הַמַּעֲסִיקִים הֵם, לְיַחַס אָדִיב כְּכָל הָאֶפְשָׁר וְעוֹד וָעוֹד... כְּשֶׁדָּבָר זֶה עוֹמֵד בְּרֹאשׁ סֻלָּם הָעֲדִיפֻיּוֹת שֶׁלָּהֶם, יָדוּעַ לִי גַּם הָאֹפֶן שֶׁבּוֹ נוֹהֲגוֹת לְהִתְלַבֵּשׁ חַבְרוֹתַיִךְ לָעֲבוֹדָה, וּוַדַּאי זֶה לֹא קַל לְהִצְטַנֵּעַ בְּמָקוֹם שֶׁכֻּלָּן מִתְבַּלְּטוֹת, לָבוֹא בְּפַשְׁטוּת לְלֹא כָּל אִפּוּר וְטִפּוּחַ, לְלֹא תַּכְשִׁיטִים מְיֻתָּרִים, וּלְלֹא בְּגָדִים מוֹשְׁכֵי עַיִן, בְּשָׁעָה שֶׁהַמֵּרוֹץ הוּא בַּכִּוּוּן הֶהָפוּךְ. 
אוּלָם, אֵין לָךְ לְהִמָּלֵט מִידִיעַת הַסַּכָּנוֹת הָאוֹרְבוֹת, אֵין לְהִתְכַּחֵשׁ לַמְּצִיאוּת לַמְרוֹת שֶׁהִיא קָשָׁה וּמְעִיקָה. כָּל עוֹד אַתְּ צְרִיכָה לְהִשָּׁאֵר לַעֲבֹד בְּמָקוֹם זֶה (אִם אָכֵן כָּךְ) חוֹבָה עָלַיִךְ לָדַעַת וּלְהַכִּיר אֶת הַמִּכְשׁוֹלִים הַפְּזוּרִים בְּצִדֵּי הַדֶּרֶךְ, חוֹבָה עָלַיִךְ לָחוּס עַל עַצְמֵךְ וְעַל בְּנֵי בֵּיתֵךְ, עַל צֶאֱצָאַיִךְ וּבַעֲלֵךְ, וְלִנְהֹג כְּבַת יִשְׂרָאֵל כְּשֵׁרָה לְכָל דָּבָר. 
הַמְלָצָתִי הָאִישִׁית הִיא, לְהִתְיַשֵּׁב בַּדָּבָר בְּכֹבֶד רֹאשׁ. לָחוּשׁ בַּחֲשִׁיבוּת הָעִנְיָן וּמַשְׁמָעוּתוֹ הָעֲמֻקָּה עַל חַיַּיִךְ, אוּלַי בַּעֲלֵךְ יוּכַל לְסַיֵּעַ לָךְ כֵּיצַד לְהַלֵּךְ בֵּין הַטִּפּוֹת, אוּלָם, דְּעִי, עֲבוֹדָה בְּמָקוֹם כָּזֶה כְּרוּכָה בִּבְעָיוֹת הִלְכָתִיּוֹת טְהוֹרוֹת עַל כָּל צַעַד וְשַׁעַל, פְּנִי לְמוֹרֵה הוֹרָאָה מֻסְמָךְ, סַפְּרִי לוֹ עַל מְקוֹם עֲבוֹדָתֵךְ וְאָפְיוֹ, וּתְקַבְּלִי בס"ד אֶת הַכֵּלִים הַנְּכוֹנִים כֵּיצַד לַעֲבֹר שְׂדֵה מוֹקְשִׁים זֶה בְּשָׁלוֹם. 
תּוֹרַת הַחַיִּים שֶׁנָּתַן לָנוּ הקב"ה וַדַּאי תְּאַפְשֵׁר לָךְ לִחְיוֹת אֶת חַיַּיִךְ בַּצּוּרָה הַטּוֹבָה בְּיוֹתֵר מִבְּלִי לִפְגֹּעַ בְּפַרְנָסָתֵךְ וּבְפַרְנָסַת בְּנֵי בֵּיתֵךְ. 
אִחוּלַי מִקֶּרֶב לֵב, לְהַצְלָחָה מְרֻבָּה, לְשֶׁפַע סִיַּעְתָּא דִּשְׁמַיָּא, זִכְרִי, שֶׁהַבָּא לִטַּהֵר, מְסַיְּעִין אוֹתוֹ מִן הַשָּׁמַיִם! וְאוּלַי תִּזְכִּי גַּם לְזַכּוֹת אֶת הָרַבִּים, בְּשַׁמְּשֵׁךְ דֻּגְמָא חִיּוּבִית לִסְבִיבָתֵךְ, אָז יֵאָמֵר עָלַיִךְ, 'כָּל הַמְזַכֶּה אֶת הָרַבִּים אֵין חֵטְא בָּא עַל יָדוֹ'! 
אָמֵן וְאָמֵן! 

Chapter 9

פרק ט - חנוך לנער
הקדמה
"שְׁמַע בְּנִי מוּסַר אָבִיךָ וְאַל תִּטּשׁ תּוֹרַת אִמֶּךָ". עַל מוּסַר אָב נֶאֱמַר "שְׁמַע בְּנִי", אוּלָם עַל תּוֹרַת אֵם נֶאֱמַר "אַל תִּטּשׁ". מַהִי תּוֹרַת אֵם, וּמַהִי הָאַזְהָרָה לְבַל נִטּשׁ תּוֹרָתָהּ וַאֲפִלּוּ לֹא לְרֶגַע?
דַּרְכָּן שֶׁל אִמּוֹתֵינוּ הַצִּדְקָנִיּוֹת מִיָּמִים יָמִימָה לְהַקְפִּיד עַל נֶפֶשׁ בְּנֵיהֶם וּבְנוֹתֵיהֶם לְבַל, חָלִילָה, תִּתְחַלֵּל בָּרַע הַמִּסְתּוֹבֵב, וְעִקַּר תַּפְקִיד זֶה מֻטָּל עַל הָאֵם. הָאָב עָסוּק, אִם בְּפַרְנָסָתוֹ, אִם בְּתוֹרָתוֹ, וְאֵינוֹ נִמְצָא עִם בָּנָיו בְּמֶשֶׁךְ רֹב הַיּוֹם. אוּלָם הָאֵם, הִיא הַנִּמְצֵאת בִּקְבִיעוּת עִם הַבָּנִים וְהַבָּנוֹת, וְדַרְכָּן שֶׁל אִמּוֹתֵינוּ בַּדּוֹרוֹת עָבָרוּ, שֶׁאָז עֲדַיִן לֹא הִשְׁתּוֹלְלָה "מַגֵּפַת" הַלּוּקְסוּס וְהַמּוֹתָרוֹת, לְפַקֵּחַ בְּשֶׁבַע עֵינַיִם עַל הִתְנַהֲגוּת הַבָּנִים, אִם בְּכָךְ שֶׁיִּזָּהֲרוּ בִּבְרָכוֹת בְּכַוָּנָה, בִּתְפִלָּתָן וּבִצְנִיעוּתָן. וְדַרְכָּן הָיָה לְסַפֵּר לָהֶם סִפּוּרֵי צַדִּיקִים, מֵעָנְשֵׁי הַגֵּיהִנָּם וּמֵעָנְגֵי הַגַּן עֵדֶן, וְעוֹד מוּסָרִים נִפְלָאִים, וּבְכָךְ הָיוּ מַחְדִּירִים בָּהֶם יִרְאַת שָׁמַיִם, וְ"תוֹרַת אֵם" זוֹ הָיְתָה מְלַוָּה אוֹתָם לְכָל יְמֵיהֶם. וְזֶה תַּפְקִיד הָאִשָּׁה, עַל פִּי רֹב, מַה שֶּׁאֵין הָאָב יָכוֹל לְבַצֵּעַ. וְעַל זֶה מַזְהִיר הַפָּסוּק: אַל תִּטּשׁ יְסוֹדוֹת תּוֹרַת הָאֵם שֶׁהֶחְדִּירָה בְּךָ בְּעוֹדְךָ קָטָן וְהִכְּתָה בְּךָ שָׁרָשִׁים וִיסוֹדוֹת שֶׁעֲלֵיהֶם תּוּכַל לִבְנוֹת אֶת כָּל עוֹלָמְךָ. 
מֵאֵיזֶה גִּיל יֵשׁ לְחַנֵּךְ לִצְנִיעוּת? 
כָּתַב בְּסֵפֶר "מַלְבּוּשֵׁי כָבוֹד" (עמ' פ): 
מְבֹאָר בְּדִבְרֵי כַּמָּה מִגְּדוֹלֵי הַפּוֹסְקִים, שֶׁהָאָב מְצֻוֶּה לְחַנֵּךְ בְּנוֹ הַקָּטָן לְקַיֵּם מִצְווֹת עֲשֵׂה גַּם קֹדֶם הַגִּיעוֹ לְחִנּוּךְ. 
א. הַבַּ"ח (בסימן שמג באמצע ד"ה כתב הרמב"ן) מְפָרֵשׁ בְּדַעַת הָרַמְבָּ"ם (פי"ז מהל' מאכ"א הכ"ח) שֶׁמִּצְוָה עַל הָאָב לְחַנֵּךְ בְּנוֹ בִּקְדֻשָּׁה גַּם כְּשֶׁלֹּא הִגִּיעַ לְחִנּוּךְ. וְזֶה לְשׁוֹנוֹ: דַּאֲפִלּוּ בְּקָטָן שֶׁלֹּא הִגִּיעַ לְחִנּוּךְ קְאָמַר, דְּאַף עַל פִּי דְּאֵין בֵּית דִּין מְצֻוִּין לְהַפְרִישׁוֹ - מִצְוָה עַל הָאָב לִגְעֹר בּוֹ כְּדֵי לְחַנְּכוֹ בִּקְדֻשָּׁה". וּבֵאֵר שָׁם, דְּהוּא מִטַּעַם "חֲנֹךְ לַנַּעַר עַל פִּי דַרְכּוֹ וְכוּ'". 
ב. בְּסֵפֶר יֵשׁ נוֹחֲלִין (אזהרה יח): "וְתַזְהִירוּ בְּנֵיכֶם וּבְנוֹתֵיכֶם עַל הַתְּפִלָּה וְעַל בִּרְכַּת הַנֶּהֱנִין וְעַל שְׁאָר הַמִּצְווֹת... וּתְלַמְּדוּ בְּנוֹתֵיכֶם לִהְיוֹת צְנוּעוֹת... אֲבָל אִם הִזְקִין בְּרִשְׁעָתוֹ, לֹא יוּכַל לְהַנּוֹת דַּרְכּוֹ הָרָע, וְכָעִנְיָן שֶׁנֶּאֱמַר: 'חֲנֹךְ לַנַּעַר עַל פִּי דַרְכּוֹ' וְגוֹ'. וַאֲפִלּוּ הוּא נַעַר קָטָן בֶּן ב' אוֹ ג' שָׁנִים, חָל עָלָיו חוֹבַת הַגִּדּוּל וְהַהַדְרָכָה מְעַט מְעַט". 
ג. וְכֵן הֶאֱרִיךְ בָּזֶה בְּנוֹ, הַשָּׁלָ"ה הַקָּדוֹשׁ (בספר שני לוחות הברית, שער האותיות ע' דרך ארץ), וְזֶה לְשׁוֹנוֹ: וְאָמַר הַפָּסוּק "חֲנֹךְ לַנַּעַר עַל פִּי דַרְכּוֹ גַּם כִּי יַזְקִין לֹא יָסוּר מִמֶּנָּה" (משלי כב, ו). הָאָב וְהָאֵם לֹא יִמְנְעוּ הַמּוּסָר תֵּכֶף מִימֵי נַעֲרוּתוֹ, וּלְהוֹסִיף תָּמִיד דְּבַר יוֹם בְּיוֹמוֹ כְּפִי אֲשֶׁר יוּכַל שְׂאֵת לְפִי הֲבָנָתוֹ. וְלֹא יִמְנַע מִמֶּנּוּ שֵׁבֶט מוּסָר, כְּמוֹ שֶׁנֶּאֱמַר "חוֹשֵׂךְ שִׁבְטוֹ שׂוֹנֵא בְנוֹ וְאֹהֲבוֹ שִׁחֲרוֹ מוּסָר" (משלי יג, כד)... וּלְהוֹכִיחוֹ מֵאִסּוּרֵי הַתּוֹרָה, כְּגוֹן: הַשְּׁבוּעוֹת וְהַקְּלָלוֹת... וְהַשִּׂנְאָה וְהַתַּאֲוָה וְהָרְכִילוּת וְלֵיצָנוּת וְלָשׁוֹן הָרָע וְדִבְרֵי הַמּוֹתָר, וְכַיּוֹצֵא בָזֶה אֶלֶף אַלְפֵי אֲלָפִים. 
וְיַתְחִיל בּוֹ מִבֶּן ב' אוֹ ג' שָׁנִים לְהַדְרִיכוֹ בַּכֹּל. וְיַתְחִיל לְהַדְרִיכוֹ בְּקַטְנוּתוֹ מִצַּד שְׁנֵי הַטְּעָמִים: הָאֶחָד, כִּי אָמְרוּ חֲזַ"ל: "יַנְקוּתָא כַּלִּילָא דְּוַרְדָּא" - כָּל מַה שֶּׁקּוֹנֶה בְּנַפְשׁוֹ בְּיַלְדוּתוֹ, נִשְׁאָר כֵּן בְּטֶבַע קַיָּם כָּל יָמָיו. וְזֶה לְשׁוֹן הַכָּתוּב "חֲנֹךְ לַנַּעַר עַל פִּי דַרְכּוֹ" - בְּעוֹד נַעַר קָטָן יִנְהֹג בְּמִדּוֹת טוֹבוֹת, וְאָז - "כִּי יַזְקִין לֹא יָסוּר מִמֶּנָּה". הַשֵּׁנִי, כִּי כְּשֶׁמַּתְחִיל הָאָב בִּבְנוֹ לְהוֹכִיחוֹ בְּשֵׁבֶט מוּסָר וּבְמוֹרָא גָּדוֹל בְּעוֹד הַנַּעַר קָטָן, שֶׁיִּהְיֶה לוֹ תּוֹכַחַת מְגֻלָּה וְאַהֲבָה נִסְתֶּרֶת, אָז יִהְיֶה לְעוֹלָם מֻרְגָּל בְּמוֹרָא הָאָב וְלִהְיוֹת יָרֵא וְחָרֵד, כִּי יִשְׁמַע מוּסַר הָאָב גַּם כִּי יַזְקִין. אֲבָל אִם בְּנַעֲרוּתוֹ הֶרְאָה לוֹ אָבִיו חִבָּה יְתֵרָה, וְלֹא עֲצָבוֹ אָבִיו, חַס וְחָלִילָה - אָז אַחַר כָּךְ כְּשֶׁנִּתְגַּדֵּל, מֵסִיר אָזְנוֹ מִשְּׁמֹעַ לְאָבִיו וּלְאִמּוֹ בְּקוֹלָם. 
וְהִמְשִׁילוּ דָּבָר זֶה לִנְטִיעָה - בְּעוֹד שֶׁהִיא יַלְדָּה, יוּכַל הָאָדָם לִנְטוֹתָהּ וּלְיַשְּׁרָהּ כְּפִי רְצוֹנוֹ, אַךְ אִם נִתְגַּדֵּל הָאִילָן בְּעַקְמִימוּת, אִי אֶפְשָׁר לוֹ לְיַשְּׁרוֹ אַחַר כָּךְ - כֵּן מִשְׁפַּט הַנַּעַר. וְעַל זֶה אָמַר דָּוִד הַמֶּלֶךְ ע"ה (תהלים קמד, יב): "אֲשֶׁר בָּנֵינוּ כִּנְטִיעִים מְגֻדָּלִים בִּנְעוּרֵיהֶם"... 
וְאֵיזֶה אָב שֶׁחוֹשֵׁב: עֲדַיִן הוּא יֶלֶד, וְכַיּוֹצֵא בוֹ - זֶהוּ מֵמִית אֶת בְּנוֹ... כִּי יֵצֵא לְתַרְבּוּת רָעָה אוֹ לְגִדּוּל רָע, וְטוֹב מוֹתוֹ מֵחַיָּיו, וְעֹנֶשׁ הָאָב גָּדוֹל מְאֹד בָּעוֹלָם הַבָּא, כִּדְאִיתָא בְּדִבְרֵי רַזַ"ל... וּבְהֵפֶךְ - אַשְׁרֵי לְאָבִיו בָּעוֹלָם הַזֶּה וְטוֹב לוֹ בָּעוֹלָם הַבָּא. בָּעוֹלָם הַזֶּה - יִהְיֶה בִּמְנוּחָה וּבְהַשְׁקֵט וְשַׁלְוָה שֶׁלֹּא יִצְטַעֵר עָלָיו שֶׁיָּבֹא לְתַרְבּוּת רָעָה וְלַעֲשׂוֹת עֲבֵרוֹת, רַק יֵלֵךְ בְּדֶרֶךְ ה' יִתְבָּרַךְ, וְאָז יִהְיֶה מְקוֹרוֹ בָּרוּךְ וְיִמְצָא חֵן וְשֵׂכֶל טוֹב בְּעֵינֵי אֱלֹקִים וְאָדָם, וְטוֹב לוֹ לָעוֹלָם הַבָּא, כִּדְגַרְסִינָן בַּמִּדְרָשׁ: "יַסֵּר בִּנְךָ וִינִיחֶךָ" - לַמֵּד בִּנְךָ תּוֹרָה וִינִיחֶךָ מִדִּינָהּ שֶׁל גֵּיהִנָּם, "וְיִתֵּן מַעֲדַנִּים לְנַפְשֶׁךָ" - שֶׁיַּכְנִיסְךָ בְּגַן עֵדֶן עִם הַצַּדִּיקִים. וְכֵן הוּא בַּזֹּהַר סוֹף פָּרָשַׁת בְּחֻקֹּתַי... 
וְהַנָּשִׁים מְצֻוּוֹת עַל הוֹכָחַת בְּנֵיהֶם כְּמוֹ הָאָב וְיוֹתֵר מֵהֶם, מִטַּעַם שֶׁהֵן פְּנוּיוֹת וּמְצוּיוֹת יוֹתֵר בַּבַּיִת. מִמַּה נַּפְשָׁךְ - אִם הָאָב תַּלְמִיד חָכָם, אָז הוּא טָרוּד מְאֹד בְּלִמּוּדוֹ, וְלֹא יוּכַל לְעַיֵּן בְּכָל עֵת וּבְכָל שָׁעָה עַל מַעֲשֵׂה הַנַּעַר. וְאִם הוּא טָרוּד בְּמַשָּׂא וּמַתָּן וּבַהֲלִיכָה בַּדְּרָכִים, אָז עַל הָרֹב אֵין הָאִישׁ בְּבֵיתוֹ. 
וּבְמַסֶּכֶת בְּרָכוֹת (יז.), גְּדוֹלָה הַבְטָחָה שֶׁהִבְטִיחָן הַקָּדוֹשׁ־ בָּרוּךְ־הוּא לַנָּשִׁים יוֹתֵר מִן הָאֲנָשִׁים, שֶׁנֶּאֱמַר: "נָשִׁים שַׁאֲנַנּוֹת קֹמְנָה שְׁמַעְנָה קוֹלִי בָּנוֹת בֹּטְחוֹת הַאְזֵנָּה אִמְרָתִי". עַד כָּאן לְשׁוֹנוֹ. 
* 
מִדְּבָרָיו שֶׁל הַשָּׁלָ"ה לוֹמְדִים הֲלָכוֹת חֲשׁוּבוֹת הַנּוֹגְעוֹת לְחִנּוּךְ הַבָּנוֹת לִצְנִיעוּת מִקַּטְנוּת: 
א. חוֹבָה לְהַדְרִיךְ בָּנָיו וּבְנוֹתָיו בְּגִיל שְׁנָתַיִם וְשָׁלשׁ בְּכָל עִנְיְנֵי הַתּוֹרָה וּצְנִיעוּת בִּכְלָלָם, וְלֹא יֹאמַר "עֲדַיִן הוּא יֶלֶד", כִּי כַּאֲשֶׁר יִגְדַּל בְּעַקְמִימוּת, קָשֶׁה לְיַשְּׁרוֹ אַחַר כָּךְ. 
ב. "כָּל מַה שֶּׁקּוֹנֶה בְּנַפְשׁוֹ בְּיַלְדוּתוֹ, נִשְׁאָר כֵּן בַּטֶּבַע כָּל יָמָיו" (לשון השל"ה) - וּבַת שֶׁלֹּא שָׁמְרָה עַל צְנִיעוּת קֹדֶם הַגִּיעָהּ לְגִיל חִנּוּךְ, יִכְבַּד עָלֶיהָ קַבָּלַת הַדְּבָרִים בְּגִיל חִנּוּךְ, כֵּיוָן שֶׁיֵּשׁ לָהּ כְּבָר הֶרְגֵּלֵי לְבוּשׁ אֲחֵרִים, וְיִהְיוּ לָהּ טְעָנוֹת וּטְרוֹנְיוֹת [לֹא נֹחַ, חַם מְאֹד]. 
ג. הַנָּשִׁים חַיָּבוֹת לְהַדְרִיךְ וּלְחַנֵּךְ אֶת יַלְדֵּיהֶם כְּמוֹ הָאָב לְפָחוֹת, וּבְנוֹשֵׂא הַצְּנִיעוּת תִּגְדַּל חוֹבָתָן, כִּי הוּא דּוֹרֵשׁ טִפּוּחַ וְעִדּוּד שֶׁל אֵם, שֶׁדַּרְכָּהּ בְּהַסְבָּרָה רַכָּה וּמְבִינָה, וּבְדוֹרֵנוּ בִּמְיֻחָד אִי אֶפְשָׁר לְהַצְלִיחַ לְחַנֵּךְ לִצְנִיעוּת [בַּלְּבוּשׁ וְהַנְהָגָה] בִּדְבָרִים תַּקִּיפִים, וְלָכֵן אֵין תַּחֲלִיף לְדַרְכֵי הַנֹּעַם שֶׁל הָאֵם. 
עַד הֵיכָן יֵשׁ לִמְסֹר נַפְשֵׁנוּ עַל חִנּוּךְ בָּנֵינוּ? 
(מקונטרס "כנס הצניעות") 
מְסֻפָּר עַל אַבְרֵךְ תַּלְמִיד חָכָם שֶׁנִּגַּשׁ לְהגה"צ ר' אֵלִיָּהוּ לָאפְּיָאן זַצַ"ל, וּשְׁאָלוֹ: מַה לַּעֲשׂוֹת כַּאֲשֶׁר הוּא מוֹכִיחַ לִבְנוֹתָיו וְאֵינָן שׁוֹמְעוֹת לְקוֹלוֹ? הֵשִׁיב לוֹ הַצַּדִּיק בִּשְׁאֵלָה: הַאִם פַּעַם הִתְעַלַּפְתָּ כַּאֲשֶׁר הוֹכַחְתָּ אוֹתָן? הֵשִׁיב לוֹ הָאַבְרֵךְ: לֹא! אָמַר לוֹ הַצַּדִּיק: אִם כֵּן, לֹא הוֹכַחְתָּ אוֹתָן כָּרָאוּי, כִּי אִלּוּ רָאוּ בְּנֵי הַבַּיִת שֶׁבְּנַפְשְׁךָ הַדָּבָר וְאַתָּה מִתְעַלֵּף עַל מַעֲשֵׂיהֶם הַנְּלוֹזוֹת, הָיוּ שׁוֹמְעִים לְךָ וְ... 
הָיָה גָּאוֹן וּשְׁמוֹ "רַבִּי אֱלִיעֶזֶר משֶׁה" שֶׁבִּתּוֹ לֹא נִשְׁמְעָה לוֹ וְהָלְכָה בְּשַׁבָּת עִם מִטְרִיָּה בְּיָדָהּ. נִגַּשׁ הַגָּאוֹן לַבִּימָה שֶׁבְּבֵית הַכְּנֶסֶת וְהִכְרִיז בְּקוֹל גָּדוֹל: בִּתִּי נִטְרְפָה עָלֶיהָ דַּעְתָּהּ וְלָכֵן הוֹלֶכֶת עִם מִטְרִיָּה בְּיָדָהּ, וְאַל יִלְמַד אָדָם מִמַּעֲשֶׂיהָ. 
לָזֹאת תִּקָּרֵא תּוֹכָחָה. וּלְצַדִּיק כָּזֶה - הֶחָס עַל כְּבוֹד קוֹנוֹ, וּמַקְרִיב אֶת כְּבוֹד בִּתּוֹ בְּקִלְקוּל שִׁדּוּכֶיהָ וְכַדּוֹמֶה - פּוֹתֵחַ ה' שַׁעֲרֵי הַחָכְמָה וְהַהַצְלָחָה. 
א - כמה פרטים בפקוח והשגחה על הבנים והבנות
בְּעִנְיַן "חִנּוּךְ הַבָּנוֹת" - צָרִיךְ לְהַשְׁגִּיחַ עֲלֵיהֶן מִקַּטְנוּתָן מִהְיוֹתָן בְּנוֹת שָׁלשׁ שֶׁתִּלְבַּשְׁנָה בִּגְדֵי צְנִיעוּת בִּשְׂמָלוֹת אֲרֻכּוֹת, שַׁרְווּלִים אֲרֻכִּים וְגַרְבַּיִם אֲרֻכּוֹת כַּדָּת וְכַדִּין, וּלְהַרְגִּילָן בְּכָל גִּדְרֵי הַצְּנִיעוּת בְּשִׂיחָה, בְּשִׁירָה וְהִתְנַהֲגוּת כָּרָאוּי לְדַרְכֵי הַצְּנִיעוּת, וּלְהַשְׁגִּיחַ בְּדִינֵי אִסּוּר יִחוּד (כדלהלן). וְרָאוּי לְהַקְפִּיד שֶׁלֹּא יִלְבְּשׁוּ "כְּלִי גֶבֶר", וְלָכֵן לֹא תִלְבַּשְׁנָה מִכְנָסַיִם שֶׁל פִּיגָ'מָה (וכמבואר בשו"ת "מנחת יצחק" לאסור גם לילדות), וְכָל שֶׁכֵּן שֶׁנָּשִׁים וּבָנוֹת גְּדוֹלוֹת לֹא תִלְבַּשְׁנָה כָּזֹאת, אֶלָּא אִם כֵּן לוֹבְשׁוֹת עַל הַמִּכְנָסַיִם כֻּתֹּנֶת. 
ב - ילדה על אופנים
וּמִן הָרָאוּי לְהַזְכִּיר גֹּדֶל הַתִּעוּב שֶׁל נְסִיעַת יַלְדָּה עַל אוֹפַנַּיִם אֲפִלּוּ בְּחָצֵר, וְכָל שֶׁכֵּן בָּרְחוֹב, אֲשֶׁר כַּמָּה מִכְשׁוֹלִים וְחֹסֶר צְנִיעוּת יֵשׁ בָּזֶה [וְכַמּוּבָן שֶׁגַם לִילָדִים יֵשׁ בָּזֶה חִסָּרוֹן שֶׁל קְבִיעוּת לְבִטּוּל תּוֹרָה, מִלְּבַד הַסַּכָּנוֹת שֶׁל תְּאוּנוֹת, רַחֲמָנָא לִצְלַן, וּכְבָר צָוְחוּ עַל זֶה שֶׁהוֹרִים מְזַלְזְלִים בְּגִדְרֵי "פִּקּוּחַ נֶפֶשׁ"]. 
ג - שמירת הבנים והבנות מתערבת
יֵשׁ לְדַבֵּר וּלְהוֹכִיחַ וּלְהַשְׁגִּיחַ תָּמִיד עַל הַבָּנִים וְעַל הַבָּנוֹת בְּכָל עִנְיְנֵי הַצְּנִיעוּת, וּלְהַשְׁגִּיחַ עַל הַבָּנִים שֶׁלֹּא יִתְחַבְּרוּ עִם בְּנוֹת הַשְּׁכֵנִים, וְעַל הַבָּנוֹת שֶׁלֹּא תִּתְחַבֵּרְנָה עִם בְּנֵי הַשְּׁכֵנִים, וְכַיָּדוּעַ כַּמָּה הֶחְמִירוּ בָּזֶה בְּעיה"ק יְרוּשָׁלַיִם תובב"א. וְלָכֵן בִּמְקוֹמוֹת שֶׁל טִפּוּל בְּתִינוֹקוֹת הַמְכֻנִּים "גַּנּוֹן" שֶׁל מְטַפֶּלֶת וְיֵשׁ שָׁם יְלָדִים וִילָדוֹת - רָאוּי לָתֵת תְּשׂוּמֶת לֵב שֶׁעַל כָּל פָּנִים לֹא לְהַחֲזִיקָם שָׁם יַחַד לְמַעְלָה מִגִּיל שָׁלשׁ שָׁנִים. וְאוּלָם, אִם נִכֶּרֶת בָּהֶם הֲבָנָה יְתֵרָה, יֵשׁ לְהַפְרִידָם קֹדֶם לָכֵן. וְלִילָדִים, רָאוּי לִדְאֹג שֶׁאַחֲרֵי גִּיל שָׁלשׁ שָׁנִים שֶׁלֹּא יִצְטָרְכוּ לְהַחֲזִיקָם אֵצֶל אִשָּׁה מְטַפֶּלֶת. וְכֵן שֶׁלֹּא לָקַחַת אֶת הַבָּנִים וְכַנַּ"ל לִמְקוֹמוֹת רַחֲצָה שֶׁל נָשִׁים בְּיָם וְכַיּוֹצֵא בָזֶה. וִידוּעִים דִּבְרֵי גְדוֹלֵי יִשְׂרָאֵל, שֶׁהַפְּגָם שֶׁל תַּעֲרֹבֶת שֶׁל בָּנִים וּבָנוֹת בְּקַטְנוּתָן, גּוֹרֶמֶת הַרְבֵּה נֶזֶק רוּחָנִי בְּנַפְשָׁם בְּגַדְלוּתָם. 
ד - צניעות הבנות בבית
רַבּוֹת בָּנוֹת מַרְשׁוֹת לְעַצְמָן - וְכֵן הוֹרֵיהֶן מַרְשִׁים לָהֶן - לְהַלֵּךְ בְּתוֹךְ קוֹרוֹת בֵּיתָן לְלֹא גַּרְבַּיִם אוֹ בְּחֹסֶר זְהִירוּת בִּשְׁאָר גִּדְרֵי הַצְּנִיעוּת, כְּגוֹן בְּגָדִים שְׁקוּפִים וְכַיּוֹצֵא, מִלְּבַד שֶׁהַדָּבָר כְּשֶׁלְּעַצְמוֹ חָמוּר, כֵּיוָן שֶׁהַהֶרְגֵּל לַצְּנִיעוּת צָרִיךְ לִהְיוֹת אַף בַּבַּיִת, אֶלָּא עוֹד יוֹתֵר מִזֶּה - כֵּיוָן שֶׁבְּחֵלֶק מֵהַבָּתִּים נִמְצָאִים אַחִים בּוֹגְרִים בַּבַּיִת, וְהַדָּבָר גּוֹרֵם לָהֶם לְהִרְהוּרִים, וְרַבּוֹת שָׁמַעְנוּ קִלְקוּלִים אֵצֶל בַּחוּרִים דַּוְקָא מִתּוֹךְ חֹסֶר הַצְּנִיעוּת שֶׁבַּבַּיִת. וְהַדָּבָר אָמוּר גַּם לְגַבֵּי עֲקֶרֶת הַבַּיִת, שֶׁבִּלְבוּשָׁהּ הַלֹּא צָנוּעַ בַּבַּיִת גּוֹרֶמֶת מִכְשׁוֹלוֹת רַבִּים לְבָנֶיהָ. 
וְלָרֹב, מֵחֲמַת הַבּוּשָׁה, אֵין הַבָּנִים יְכוֹלִים לִמְחוֹת, עַל אַף סִבְלָם הָרַב הַגּוֹרֵם לָהֶם יְרִידָה בָּרוּחָנִיּוּת (הדבר ברור לנו מקרוב). 
וּבִפְרָט יֵשׁ לְהַקְפִּיד כְּכָל הָאֶפְשָׁר, שֶׁלַּבָּנוֹת יְהֵא חֶדֶר מְיֻחָד לְלִינָה וּלְכָל צָרְכֵיהֶם הַפְּרָטִיִּים. וּבִמְיֻחָד כְּדַאי מְאֹד לְהַקְפִּיד בִּלְבוּשׁ הַלַּיְלָה שֶׁל הַבָּנוֹת, שֶׁדַּרְכָּן לְהִתְגַּלּוֹת תּוֹךְ כְּדֵי שֵׁנָה, וְהָעֵצָה הִיא לִישׁוֹן עִם מִכְנָסַיִם, כַּמּוּבָן כְּשֶׁמֵּעָלָיו חָלוּק אָרֹךְ, וְכֵן הִמְלִיצוּ כַּמָּה תַּלְמִידֵי חֲכָמִים בְּתוֹר עֵצָה נְכוֹנָה. וְלַמַּזְהִיר וְלַנִּזְהָר, שְׁלוֹמִים תֵּן כְּמֵי נָהָר. 
ה - למוד התעמלות, רקוד ומחול, לבנות
וּכְמוֹ כֵן יֵשׁ לְהִזָּהֵר מֵעִסְקֵי הִתְעַמְּלוּת, רִקּוּד וּמָחוֹל, בָּאֳפָנִים שֶׁל חֲרִיגָה מִדַּרְכֵי הַצְּנִיעוּת בְּאֹפֶן פֻּמְבִּי אוֹ שֶׁל קַלּוּת דַּעַת. וְכֵן אֵין שׁוּם הֶתֵּר לִלְבּשׁ מִכְנָסַיִם אַף לִזְמַן הַהִתְעַמְּלוּת בִּלְבַד, וְיֵשׁ לְבַת לְהִתְנַגֵּד לְכָךְ בְּכָל תֹּקֶף (מצות הנשים) 
ו - לפקח על חמר הקריאה
צָרִיךְ לְהַשְׁגִּיחַ עַל חֹמֶר הַקְּרִיאָה, דְּהַיְנוּ לְבַקֵּר סְפָרִים אוֹ חוֹבְרוֹת שֶׁל הַיְלָדִים אוֹ יְלָדוֹת שֶׁשּׁוֹאֲלִים מֵאֵת חַבְרֵיהֶם אוֹ חַבְרוֹתֵיהֶן אוֹ מַה שֶּׁקּוֹנִים עֲבוּרָם שֶׁיִּהְיוּ "נְקִיִּים" מִכָּל עָקְצֵי הַשְׂכָּלָה, חָפְשִׁיּוּת וְקַלּוּת דַּעַת, וְשֶׁיִּהְיוּ טְהוֹרִים מִכָּל עָקְצֵי פְרִיצוּת, וְשֶׁלֹּא יְהֵא שׁוּם חֲשָׁשׁ בַּתְּמוּנוֹת הַנִּדְפָּסוֹת שָׁם. וּלְדַאֲבוֹנֵנוּ יֵשׁ סִפְרֵי קְרִיאָה שֶׁמְּכֻנִּים "סִפְרוּת חֲרֵדִית", וְלֹא נְקִיִּים מֵאֵיזוֹ "עֲקִיצַת אֶרֶס" שֶׁנִּמְצֵאת בֵּין הַשּׁוּרוֹת כָּאן אוֹ שָׁם. וְכֵן לָתֵת תְּשׂוּמֶת לֵב מִי חִבְּרָם; מַה תֹּכֶן הַסֵּפֶר; מַה הַמַּטָּרָה הַסּוֹפִית הַחִנּוּכִית וּמַה הֵם שְׁלַבֵּי הַבֵּינַיִם שֶׁל הַסֵּפֶר, כִּי מָצוּי הַדָּבָר שֶׁכְּאִלּוּ הַ"סּוֹף" טוֹב, אֲבָל בִּ"שְׁלַבֵּי הַסִּפּוּר" יֵשׁ אֲשֶׁר בְּמַהֲלָכוֹ נִתְקָלִים בְּעִנְיָנִים לֹא רְצוּיִים בְּהַשְׁקָפוֹת זָרוֹת שֶׁל הַחִילוֹנִיִּים וּבַהֲלָךְ הָרוּחַ שֶׁל חָפְשִׁים וְקַלֵּי דַעַת, וְכָל מַה שֶּׁקּוֹרְאִים נוֹתֵן הַשְׁפָּעָה לְרוּחַ וְלֵב הַקּוֹרֵא. 
וְצָרִיךְ לָתֵת תְּשׂוּמֶת לֵב בְּמָקוֹם שֶׁיֵּשׁ סִפְרִיָּה לְהַשְׁאָלַת סְפָרִים, שֶׁלֹּא יְהֵא שׁוּם חֲשָׁשׁ שֶׁל אֵיזֶה עִנְיָן כָּלְשֶׁהוּ שֶׁל קִלְקוּל וְאֶרֶס בֵּין הַשּׁוּרוֹת, וְשֶׁחֹמֶר הַקְּרִיאָה יָעֳבַר בְּבִקֹּרֶת מְדֻקְדֶּקֶת עַל יְדֵי יְרֵא שָׁמַיִם וְחָרֵד לִדְבַר הַשֵּׁם [כִּי יֵשׁ שֶׁגַּם אִשָּׁה חֲרֵדִית וְיִרְאַת שָׁמַיִם לֹא תוּכַל לְהַבְחִין מַה שֶּׁגְּבָרִים יִרְאֵי שָׁמַיִם יוּכְלוּ לְבַקֵּר, לְטַהֵר וּלְהַזְהִיר כָּרָאוּי]. וְכֵן רָאוּי לְחַנֵּךְ הַבָּנוֹת, שֶׁכַּאֲשֶׁר נִכְנָסוֹת לְבֵית הַשְּׁכֵנָה אֵיךְ לְהִתְנַהֵג בִּצְנִיעוּת כְּלַפֵּי הַגְּבָרִים וְהַיְלָדִים הַנִּמְצָאִים שָׁם בַּהַנְהָגָה וּבַדִּבּוּר, וְגַם הַנָּשִׁים בְּעַצְמָן צְרִיכוֹת לְהִזָּהֵר בָּזֶה, וְכֵן אֵיךְ לְהִזָּהֵר בִּשְׁמִירַת גְּבוּלִים וּתְחוּמִין אֲשֶׁר בֵּין הַבָּתִּים וּבֵין הַמִּשְׁפָּחוֹת. וְכָל זוּג עַל מְקוֹמוֹ יָבֹא לְשָׁלוֹם, אִישׁ וְאִשְׁתּוֹ עַל מַחֲנָם, וּבְנֵיהֶם עִם בְּנוֹתֵיהֶם עַל דִּגְלָם, וִיקֻיַּם בָּהֶם שֶׁיִּהְיֶה שָׁלוֹם בְּאָהֳלָם וּנְוֵיהֶם יִהְיֶה טָהוֹר לְלֹא חֵטְא וְעָוֹן, אֶלָּא כְּיוֹנִים לַאֲרֻבּוֹתֵיהֶם בִּצְנִיעוּת וּקְדֻשָּׁה. וְכֵן לִשְׁמֹר עַל הַבָּנוֹת מִגְּבָרִים זָרִים, כְּגוֹן פּוֹעֲלִים וּכְגוֹן בִּקְנִיָּה בַּחֲנֻיּוֹת, וְיִהְיוּ כֻּלָּם קְדוֹשִׁים וּטְהוֹרִים, וְהַשְּׁכִינָה תִּשְׁרֶה בְּבָתֵּינוּ וּמַחֲנֵינוּ. 
ז - סכום כמה פרטים בחנוך
עִנְיַן הַטַּף - הַקְּטַנִּים וְהַקְּטַנּוֹת, שֶׁהֵם הַפִּקְדּוֹנוֹת שֶׁמָּסַר לָנוּ הַקָּדוֹשׁ־בָּרוּךְ־הוּא לְשָׁמְרָן, וְדוֹר מְחַנֵּךְ לְדוֹר, וְכָךְ נִמְשֶׁכֶת שַׁלְשֶׁלֶת הַקְּדֻשָּׁה מִדּוֹר לְדוֹר, וְהַחוֹבָה לְלַמְּדָם אָרְחוֹת הַקְּדֻשָּׁה וּלְפַקֵּחַ עֲלֵיהֶם לְשָׁמְרָם בְּכָל סוּגֵי מִשְׁמָר, בְּפִקוּחַ וְהֶרְגֵּל לְכָל דִּינֵי וְעִנְיְנֵי קְדֻשָּׁה מִבַּקַּטְנוּת, כִּי הַהֶרְגֵּל עַל כָּל דָּבָר - שִׁלְטוֹן, שֶׁעַל יְדֵי הֶרְגֵּלָם לִקְדֻשָּׁה וְטָהֳרָה, הֵם קוֹנִים אֶת יְסוֹדוֹת הַיַּהֲדוּת, וְיֵשׁ לְפַקֵּחַ עֲלֵיהֶם שֶׁלֹּא יִתְעָרְבוּ בְּמִשְׂחָקִים יְלָדִים וִילָדוֹת, כַּאֲשֶׁר הֻרְגְּלוּ פעיה"ק לִשְׁמֹר זֹאת בְּתֹקֶף, וְהַחוֹבָה לְהָקִים "חַיִץ" בֵּינֵיהֶם בַּשְּׁכוּנוֹת וּבַבִּנְיָנִים וּלְהַרְגִּילָם בְּדִין אִסּוּר יִחוּד, וּלְהִזָּהֵר בִּשְׂחוֹק וְקַלּוּת רֹאשׁ, וְכֵן לְהַזְהִירָם וּלְהַרְחִיקָם מֵחֹמֶר קְרִיאָה מְסֻכָּן וּמִנִּבְלוּת פֶּה וְכַיּוֹצֵא בָזֶה [וּבִפְרט לְהִזָּהֵר מִכָּל אֳפָנִים שֶׁל הַנְהָגָה שֶׁאֵינָהּ צְנוּעָה, וּבִכְלַל זֶה הַזְּהִירוּת שֶׁיְּלָדוֹת לֹא יִסְּעוּ עַל אוֹפַנַּיִם, וְגַם לִילָדִים צָרִיךְ לְהַרְחִיק מִזֶּה שֶׁלֹּא יָבוֹאוּ לִידֵי בִּטּוּל תּוֹרָה], וּלְמָנְעָם מֵרְאִיַּת סְרָטִים וּמִשְּׁמִיעַת רַדְיוֹ, וְכָל שֶׁכֵּן מִכְּנִיסָה לְבֵית שְׁכֵנִים שֶׁיֵּשׁ לָהֶם טֵלֵוִיזְיָה אוֹ וִידְאוֹ אוֹ חֹמֶר קְרִיאָה מְסֻכָּן. וּבְיִחוּד לְהַרְגִּיל הַבָּנוֹת לְהִתְרַחֵק מְאֹד מִגְּבָרִים וּלְקַיֵּם הַשְׁגָּחָה עֲלֵיהֶם בְּעַרְבֵי- שַׁבָּת וְשַׁבָּת-קֹדֶשׁ וְיוֹם-טוֹב וּבְבֵין הַזְּמַנִּים. וְרָאוּי לָתֵת תְּשׂוּמֶת לֵב שֶׁמְּקוֹם מִשְׂחַק הַיְלָדוֹת יְהֵא בִּצְנִיעוּת תּוֹךְ הַחֲצֵרוֹת וְשֶׁלֹּא בִּמְקוֹם הִלּוּךְ גְּבָרִים וִילָדִים, וּבִפְרָט בְּמִשְׂחָקִים שֶׁל קְפִיצוֹת וּרְקִידוֹת, רִיצָה וְשִׁירָה. וּמִן הָרָאוּי שֶׁבִּמְקוֹמוֹת הַלִּמּוּד שֶׁל בָּנוֹת לְהַשְׁגִּיחַ שֶׁלֹּא יָשִׁירוּ בְּקוֹל הַמַּגִּיעַ לְבָתֵּי הַשְּׁכֵנִים אוֹ לִישִׁיבָה, לְבֵית כְּנֶסֶת וּבֵית מִדְרָשׁ. וְכֵן כְּשֶׁעוֹרְכִים שִׂמְחָה בְּבֵית הַכַּלָּה לְחַבְרוֹתֶיהָ, לְהַשְׁגִּיחַ שֶׁלֹּא יָשִׁירוּ בְּאֹפֶן שֶׁקּוֹלָן מַגִּיעַ לְבֵית הַשְּׁכֵנִים. וְכֵן רָאוּי לְהַשְׁגִּיחַ בִּרְחָבוֹת שֶׁל שְׁכוּנוֹת וְסִמְטָאוֹת וַחֲצֵרוֹת אֲשֶׁר הַנָּשִׁים תּוֹלוֹת כְּבִיסָה שָׁם, לָתֵת תְּשׂוּמֶת לֵב שֶׁלֹּא לִתְלוֹת בִּגְדֵי נָשִׁים מוּל מָקוֹם שֶׁל הִלּוּךְ גְּבָרִים, וּבִפְרָט שֶׁלֹּא לַחֲסֹם אֶת הַדֶּרֶךְ בַּכְּבִיסָה הַזֹּאת. 
וְאוּלָם, בְּיֶתֶר עֹז וּמִשְׁנֵה תֹקֶף צָרִיךְ לְהַשְׁגִּיחַ וּלְפַקֵּחַ עַל הַבָּנִים וְעַל הַבָּנוֹת בִּתְקוּפַת הַבַּגְרוּת שֶׁיֵּדְעוּ אָרְחוֹת חַיִּים וְיִזָּהֲרוּ בְּדִינֵי הַקְּדֻשָּׁה, וּכְמוֹ שֶׁכָּתוּב בַּשֻּׁלְחָן עָרוּךְ (אהע"ז סי' כ"א): "צָרִיךְ אָדָם לְהִתְרַחֵק מִן הַנָּשִׁים מְאֹד מְאֹד". לְקַיֵּם דִּינֵי אִסּוּר יִחוּד וּלְהִתְרַחֵק מִכָּל עִנְיְנֵי שְׂחוֹק וְקַלּוּת רֹאשׁ וְשִׂיחָה יְתֵרָה וּקְרִיאַת סְפָרִים וְעִתּוֹנִים חִילוֹנִיִּים וּמִקַּלּוּת דַּעַת שֶׁל סַקְרָנוּת רְאִיַּת תְּמוּנוֹת הַמְּסִירִים אֶת הַלֵּב מִיִּרְאַת שָׁמַיִם, וּלְהִשָּׁמֵר מִן הַזִּמְרָה שֶׁגָּדְרוּ חֲזַ"ל שֶׁהִיא "חוּרְבָא בְּבֵיתָא". לְהִשָּׁמֵר מִן הָרַדְיוֹ וְטֵלֵוִיזְיָה, סְרָטִים, וִידְאוֹ, וְכַיּוֹצֵא בָזֶה עִנְיְנֵי קַלָּטוֹת וְעִנְיְנֵי תְמוּנוֹת. וְהִנֵּה הַבָּנִים צְרִיכִים לִהְיוֹת עִסְקָם בַּתּוֹרָה, וְהַתּוֹרָה מַצֶּלֶת מִכָּל עָוֹן, כְּמוֹ שֶׁכָּתַב הָרַמְבָּ"ם שֶׁאֵין מַחְשֶׁבֶת עֲרָיוֹת מִתְגַּבֶּרֶת אֶלָּא בְּלֵב פָּנוּי מִן הַחָכְמָה. 
וְהַבָּנוֹת צְרִיכוֹת שְׁמִירָה וּפִקּוּחַ מְעֻלֶּה בַּבַּיִת וּבְלֶכְתָּן בָּרְחוֹב וּלְבַל תִּהְיֶינָה יַצְאָנִיּוֹת, הֵן בְּלֶכְתָּן לִשְׂמָחוֹת לֹא לְהִתְבַּלֵּט וְלֹא לְהִתְעָרֵב בִּמְקוֹם גְּבָרִים, וְהֵן בַּבַּיִת וּבִסְבִיבַת הַבַּיִת, בַּבִּנְיָנִים וּבַשְּׁכוּנוֹת, לְהִתְנַהֵג בְּדַרְכֵי צְנִיעוּת וְלִשְׁמֹר עַל חֹמֶר הַקְּרִיאָה שֶׁלָּהֶן וּמִתְּמוּנוֹת וְז'וּרְנָלִים [שֶׁל לִמּוּדֵי אָמָּנוּת הַתְּפִירָה] שֶׁאֵינָם בְּדַרְכֵי הַצְּנִיעוּת. 
וְעִקַּר הַשְּׁמִירָה בָּזֶה לְבַל יָבוֹאוּ לִידֵי פִרְצוֹת וְרֵעוּתוֹת מֻטֶּלֶת עַל הַהוֹרִים לְפַקֵּחַ בְּכָל כּוֹחָם וּמִרְצָם - כִּי אוֹי אִם כְּבָר צְרִיכִים לְהִתְעָרְבוּת שְׁמִירַת הָעַסְקָנִים הַבָּאָה לְתַקֵּן, וְעַל הַהוֹרִים מֻטֶּלֶת הַחוֹבָה לִשְׁמֹר לְבַל יִהְיוּ קִלְקוּלִים, חַס וְחָלִילָה. וְכֵן בִּישִׁיבוֹת, תַּלְמוּדֵי תוֹרָה וּבִפְנִימִיּוֹת שֶׁל מוֹסְדוֹת וִישִׁיבוֹת, הַחוֹבָה מֻטֶּלֶת עַל הַמְנַהֲלִים וּמַשְׁגִּיחִים וּמַדְרִיכִים לְפַקֵּחַ בְּשִׁבְעָה עֵינַיִם לְבַל יִהְיֶה פֶּרֶץ יוֹצֵאת וּצְוָחָה בִּרְחוֹבוֹתֵינוּ. וּכְמוֹ שֶׁאָמְרוּ חֲזַ"ל - שֶׁלֹּא יְהֵא תַּלְמִיד שֶׁמַּקְדִּיחַ תַּבְשִׁילוֹ, וְצָרִיךְ לְזֶה הַרְבֵּה סִיַּעְתָּא דִשְׁמַיָּא. 
וְגַם הַהוֹרִים הַשּׁוֹלְחִים בְּנֵיהֶם לִפְנִימִיּוֹת, עֲלֵיהֶם לֹא לְהָסִיחַ דַּעְתָּם מֵהֶם וְלָתֵת עַיִן פְּקוּחָה עַל הַנְהָגָתָם. וְכֵן בְּמוֹסְדוֹת הַחִנּוּךְ שֶׁל בָּנוֹת, הַחוֹבָה עַל הַמְנַהֲלוֹת וּמַדְרִיכוֹת לְפַקֵּחַ בְּהַשְׁגָּחָה מְעֻלָּה וּלְהַדְרִיכָן בְּדֶרֶךְ הַצְּנִיעוּת וְהַטָּהֳרָה בְּלִמּוּד וְהַדְרָכָה לִשְׁמֹר כָּרָאוּי וְכַיָּאוּת. וְכֵן בַּבָּתִּים צְרִיכִים הַהוֹרִים לְהַשְׁגִּיחַ עַל הַבָּנִים בִּתְקוּפַת בַּגְרוּתָם, וּלְהַקְפִּיד עַל נִקְיוֹן הַדַּעַת שֶׁל הַבָּנִים, הֵן לְיִרְאֵי שָׁמַיִם שֶׁלֹּא יִצְטַעֲרוּ בַּבַּיִת מֵחֹסֶר הַקְפָּדָה עַל קְדֻשַּׁת הַמַּלְבּוּשִׁים וְהִתְנַהֲגוּת, וְכֵן לְהֵפֶךְ, חַס וְחָלִילָה, לְעִנְיַן קַלֵּי דַעַת - שֶׁלֹּא יִתְקַלְקְלוּ, חַס וְחָלִילָה, מִסִּבּוֹת הַנַּ"ל. 
ח - מוסר והדרכה נפלאה לחנוך מרבנו ה"בן איש חי"
כָּתַב ר' יוֹסֵף חַיִּים בַּעַל הַ"בֶּן אִישׁ חַי" בְּסִפְרוֹ "חֻקֵּי הַנָּשִׁים": 
שְׁמַעְנָה נָשִׁים, יִשְׁמָרְכֶם ה', כִּי כָל אִשָּׁה וְאִשָּׁה מְחֻיֶּבֶת לְהַשְׁגִּיחַ וְלָתֵת דַּעְתָּהּ עַל יְלָדֶיהָ, וּתְפַקַּח עֲלֵיהֶם בְּכָל יְכָלְתָּהּ. תִּשְׁמְרֵם מִכָּל קִלְקוּל, וּמֵעֲצוֹת הַיְלָדִים, לְבַל יֵלְכוּ עִם הָאֲסַפְסוּפִים, וְלֹא יִתְחַבְּרוּ עִם הַמְקֻלְקָלִים. וּכְשֶׁיַּגִּיעַ הַיֶּלֶד לְבַגְרוּתוֹ, צְרִיכָה בְּכָל עֵת לְשָׁמְרוֹ, וְלֹא תַחֲשֹׁשׁ מִמֶּנּוּ. וְאִם נִכְנַס לְחֶדֶר וְנִתְעַכֵּב שָׁם, צְרִיכָה לְשָׁאֳלוֹ מֶה הָיְתָה הַסִּבָּה. וְאִם יָרַד לַמַּרְתֵּף אוֹ לַמַּחְסָן, גַּם תִּשְׁאֲלֵהוּ עַל כָּךְ וּתְקַבֵּל יְדִיעָה, וְתִשְׁאֲלֵהוּ מַה הִנּוֹ עוֹשֶׂה בַּגַּגּוֹת, וְתָבִין לְאָן חָפֵץ לָלֶכֶת. וְאִם הָלַךְ לְמָקוֹם וְהִתְעַכֵּב שָׁם, גַּם חַיֶּבֶת לְשָׁאֳלוֹ לְסִבַּת הִתְעַכְּבוּתוֹ, וּמַה נָּשָׂא וּמַה נָּתַן, וּלְאֵיזֶה סִבָּה הִתְאַחֵר. 
וְעוֹד תִּתֵּן דַּעְתָּהּ עַל בָּנֶיהָ, בְּבִרְכוֹתֵיהֶם, בַּאֲכִילָתָם וּמִשְׁתֵּיהֶם וּבִתְפִלָּתָם, וְלֹא תַחֲשֹׁשׁ מֵהֶם, כִּי הַמִּתְרַגֵּל לְבָרֵךְ וּלְהִתְפַּלֵּל מִיַּלְדוּתוֹ, עַד זְמַן שֵׂיבָתוֹ לֹא תָסוּר מִמֶּנּוּ. וְעוֹד תִּתֵּן דַּעְתָּהּ בִּזְמַן שְׁנָתוֹ, יִקְרָא קְרִיאַת שְׁמַע מִלָּה בְּמִלָּה, וּצְרִיכָה לַהֲקִיצָם בַּבֹּקֶר מֻקְדָּם מִשְּׁנָתָם, וְיַעֲשׂוּ כַּהֲלָכָה נְטִילָתָם, וְלֹא יַעַסְקוּ בְּשׁוּם עֵסֶק עַד שֶׁיִּתְפַּלְלוּ הַתְּפִלָּה לִפְנֵי הַבּוֹרֵא יִשְׁתַּבַּח וְיִתְעַלֶּה. 
וְכֵן תִּתֵּן דַּעְתָּהּ עַל דִּבּוּרָם, לְבַל תֵּצֵא מִלָּה מְגֻנָּה מִלְּשׁוֹנָם, וְלֹא יְדַבְּרוּ דִּבְרֵי לֵיצָנוּת, וְלֹא שְׂחוֹק וְהִתּוּל, וְלֹא יִשָּׁבְעוּ שְׁבוּעוֹת. וְתִתְעַסֵּק בְּחִנּוּכָם, וּתְלַמְּדֵם דָּתָם, וּבְכָל זְמַן תּוֹכִיחֵם, וְלֹא תִשְׁתֹּק לָהֶם. וּצְרִיכָה הַתַּרְבּוּת לְהֵעָשׂוֹת בְּדֶרֶךְ הַתְּבוּנָה. וְאִם הֻצְרְכָה לְהַכּוֹת בָּנֶיהָ, צְרִיכָה לְהִתְבּוֹנֵן הֵיכָן תּוֹרִיד יָדֶיהָ. כִּי חִנּוּךְ בְּשִׁגָּעוֹן, מִחוּץ לְכָל תַּקָּנוֹן, לֹא בְּצוּרָה מְיֻשֶּׁבֶת, לֹא תְהֵא מִמֶּנּוּ תּוֹעֶלֶת אֶלָּא יֵצֵא מִמֶּנּוּ חֵטְא, כִּי הָרֶוַח בְּהַכָּאָה בְּמַקֵּל כְּהַכָּאַת הָאֶבֶן. 
בְּאִם יֵשׁ בַּחֲצֵרוֹת בּוֹרוֹת מַיִם אֲשֶׁר רוֹחֲצִים בָּהֶם, צְרִיכִים בַּעְלֵיהֶם לָתֵת דַּעַת עֲלֵיהֶם וְעַל יַלְדֵיהֶם, לְבַל יֵרְדוּ הַנְּעָרִים יַחַד וְיִתְרַחֲצוּ שָׁם, וּכְמוֹ נְהַר בַּגְדָּד [חִדֶּקֶל] וְדוֹמֵיהֶם, אֲשֶׁר מִתְרַחֲצִים שָׁם לְאָרְכָּם וְרָחְבָּם. וְכֵן כְּשֶׁהַמַּדְרֵגוֹת עַל שְׂפָתוֹ מְסֻדָּרוֹת, הֲרֵי רְחִיצָתָם בַּמַּיִם מְגֻלּוֹת, וְאִם הָרְחִיצָה נַעֲשֵׂית בְּקִבּוּץ יְלָדִים רַב, מֻכְרָח לִהְיוֹת הֶפְסֵד. וְהַפֶּתַח לְהֶפְסֵד בְּמַעֲשֶׂה זֶה יִפָּתַח בְּנָקֵל, וְגֵרוּי הַיֵּצֶר לֹא יְנַחֲשֵׁהוּ אָדָם, וּלְכָךְ צְרִיכִים הָאָב וְהָאֵם לָתֵת דַּעְתָּם עַל בְּנֵיהֶם בִּשְׁעַת שְׂחִיָּתָם. וְצָרִיךְ כָּל אָב בְּכָל שָׁבוּעַ לָלֶכֶת וּלְהַשְׁגִּיחַ עַל בְּנוֹ, דְּרָכָיו וְצוּרַת שְׂחִיָּתוֹ. וְכַאֲשֶׁר יְחַנְּכֵהוּ, יְהֵא נֶאֱמָן בְּמַעֲשָׂיו וּבִדְרָכָיו. 
וְכֵן הַבֵּן, לִפְנֵי שֶׁיִּשָּׂא אִשָּׁה וִיהֵא אָדָם שָׁלֵם, תִּמְנְעֵהוּ אִמּוֹ מִלָּלֶכֶת לְבֵית הַמֶּרְחָץ, וְלֹא תַעַזְבֵהוּ לָלֶכֶת לְבַדּוֹ, וְאִם יִמָּצֵא שֶׁהוֹלֵךְ אָבִיו אוֹ סָבוֹ, יִקָּחֵהוּ עִמּוֹ. וְכֵן הָאֵם תִּתֵּן דַּעְתָּהּ, עַל יְמֵי הַחֹפֶשׁ וְהַבַּטָּלָה, כְּגוֹן יוֹם שִׁשִּׁי וְכַדּוֹמֶה. כַּאֲשֶׁר רוֹב שְׁעוֹת הַיּוֹם הַבֵּן בַּבַּיִת יוֹשֵׁב בָּטֵל, לְבַל יְשַׂחֵק בְּמִשְׂחֲקֵי הַנְּעָרִים, וְלֹא יֵצֵא לְשׁוֹטֵט בַּחוּץ, אֶלָּא יֵשֵׁב בַּבַּיִת לְפָנֶיהָ, יִכְתֹּב אוֹ יִקְרָא. 
וְכֵן צְרִיכָה הָאֵם בְּכָל כֹּחָהּ וְאֶפְשָׁרוּתָהּ, לְהַשְׁגִּיחַ עַל חִנּוּךְ בְּנוֹתֶיהָ, הֱיוֹת וְהַבָּנוֹת, דָּתָם וְתַרְבּוּתָם נִדְרֶשֶׁת מֵאִמָּם, הֱיוֹת וְכָל הַזְּמַן יוֹשֶׁבֶת אִתָּם. וְלָכֵן אָסוּר לָהּ לְהִתְעַלֵּם מֵהֶם, וּמִכָּל דְּבַר חִסָּרוֹן תִּשְׁמְרֵם, וּבְנִמּוּסֵי וְדַרְכֵי הַבְּרִיּוֹת תְּלַמְּדֵם, וְכָל הַזְּמַן תִּקְרָא בְּאָזְנֵיהֶם. וְאִם תִּמְצָא טִבְעֵיהֶם רָעִים וּמְקֻלְקָלִים, צְרִיכָה לִטְרֹחַ בָּהֶם, עַד אֲשֶׁר תְּשַׁנֵּיהֶם. וְשִׁנּוּי הַטְּבָעִים יְהֵא נָקֵל אִם תַּדְרִיכֵם מִזְּמַן קַטְנוּתָם, הֱיוֹת וְהַטֶּבַע נִמְסָר בִּידֵי בְעָלָיו, וְאִם חָפֵץ לִבּוֹ, יוּכַל לְשַׁנּוֹתוֹ בְּטוֹב וּבְישֶׁר. 
ט - תפלה עושה הרבה לחזוק והצלחת הבנים והבנות
בְּעִקָּר צָרִיךְ לְהַרְבּוֹת בִּתְפִלָּה וְתַחֲנוּנִים שֶׁלֹּא יְהֵא בְּזַרְעֵנוּ דְּבַר כִּעוּר עָוֹן וְאַשְׁמָה וְשֶׁלֹּא נִיגַע לָרִיק וְלֹא נֵלֵד לַבֶּהָלָה, כְּמוֹ שֶׁהֶ"חָפֵץ חַיִּים" בַּמִּשְׁנָה בְּרוּרָה מְזָרֵז לְזֶה. וּבֶאֱמֶת, כְּפִי שֶׁיְּגֵעִים וּמִשְׁתַּדְּלִים בְּעִנְיַן חִנּוּךְ הַבָּנִים וְהַבָּנוֹת, כֵּן זוֹכִים לִרְאוֹת פֵּרוֹת טוֹבִים. וְהֶ"חָפֵץ חַיִּים" זַצַ"ל מֵבִיא מִתָּנָא דְבֵי אֵלִיָּהוּ עַל צַדִּיק אֶחָד שֶׁהָיָה מִשְׁתַּטֵּחַ עַל הֶעָפָר בְּכָל יוֹם וּמְבַקֵּשׁ וּמִתְחַנֵּן שֶׁלֹּא יְהֵא בְּזַרְעוֹ שׁוּם דְּבַר כִּעוּר עָוֹן וְאַשְׁמָה, וְלֹא יָצָא מִן הָעוֹלָם עַד שֶׁרָאָה עֲשָׂרָה כֹּהֲנִים גְּדוֹלִים מִזַּרְעוֹ. וּמָרָן הַ"חֲזוֹן אִישׁ" זַצַ"ל הָיָה אוֹמֵר: אִם רוֹאִים שֶׁתַּלְמִיד חָכָם, בְּעֶזְרַת ה', מַצְלִיחַ בְּלִמּוּדָיו, הֲרֵי זֶה תּוֹצָאָה מֵהַתְּפִלּוֹת וְהַדְּמָעוֹת שֶׁל הַסַּבְתָּא שֶׁלּוֹ, כִּי הַתְּפִלּוֹת עוֹזְרוֹת לְבָנִים וּבְנֵי בָנִים שֶׁלֹּא תָמוּשׁ הַתּוֹרָה וְדֶרֶךְ הַתּוֹרָה מִזַּרְעָם וְזֶרַע זַרְעָם עַד עוֹלָם. וּבְסֵפֶר "אוֹר צַדִּיקִים" כָּתַב בְּשֵׁם מִדְרָשׁ הַנֶּעְלָם (זוה"ק): "אָמַר ר' יְהוּדָה, מַהוּ דִכְתִיב "אֶל הַנַּעַר הַזֶּה הִתְפַּלַּלְתִּי" (בדברי חנה, אם שמואל) - הֲוָה לֵהּ לְמֵימַר אֶל הַבֵּן הַזֶּה הִתְפַּלַּלְתִּי. אֶלָּא אָמְרָה חַנָּה: יְהִי רָצוֹן שֶׁבְּשָׁעָה שֶׁיִּגְדַּל וְיִשְׁתַּדֵּל בַּעֲבוֹדַת הַשֵּׁם שֶׁיִּהְיֶה כְּמוֹ עַכְשָׁו שֶׁהוּא נַעַר. וְכָל אָדָם שֶׁיִּזְכֶּה לִהְיוֹת בְּזִקְנוּתוֹ כְּמוֹ בְּנַעֲרוּתוֹ, יִזְכֶּה לְמַעֲלַת שְׁמוּאֵל הַנָּבִיא, דִּכְתִיב "וּמְעִיל קָטֹן תַּעֲשֶׂה לּוֹ אִמּוֹ וְהַעַלְתָה לוֹ מִיָּמִים יָמִימָה" וְכִי תַעֲלֶה עַל דַּעְתְּךָ כָּךְ [כַּנִּרְאֶה הַמְכֻוָּן לְהַקְשׁוֹת אֵיךְ יִתָּכֵן שֶׁתָּמִיד בְּכָל הַשָּׁנִים תָּבִיא לוֹ מְעִיל קָטֹן] - אֶלָּא צִדְקָתוֹ וּזְכוּתוֹ הָיָה גָּדֵל עִמּוֹ תָּמִיד בִּתְפִלַּת אִמּוֹ [וְהַיְנוּ שֶׁמִּקַּטְנוּתוֹ תָּמִיד הִמְשִׁיכָה בַּתְּפִלָּה, וְהָיָה גָּדֵל בְּצִדְקָתוֹ בִּזְכוּת תְּפִלַּת אִמּוֹ]. 
י - למנע מלהראות במקום עוברים ושבים
לֹא רַק שֶׁצָּרִיךְ זְהִירוּת בְּהַנְהָגַת הַנָּשִׁים וְהַבָּנוֹת מִחוּץ לַבַּיִת - וַאֲשֶׁר בֶּאֱמֶת בְּעַצְמוֹ שֶׁל עִנְיַן הַיְצִיאָה מִחוּץ לַבַּיִת לִמְּדוּנוּ חֲזַ"ל כִּי זֶה עִנְיַן שְׁלִילִי, וּכְהַגְדָּרָתָם עִנְיַן "יַצְאָנִית" כְּפִרְצָה בְּחוֹמַת הַטָּהֳרָה וְהַקְּדֻשָּׁה שֶׁל מִגְדַּל הַתּוֹרָה וְהַיִּרְאָה - "הַבַּיִת הַיְּהוּדִי בְּיִשְׂרָאֵל", אֶלָּא גַּם בְּ"תוֹךְ" הַבַּיִת קוֹבַעַת הָאִשָּׁה מְקוֹמָהּ בְּהַצְנֵעַ לֶכֶת, וּכְמוֹ שֶׁנֶּאֱמַר עַל שָׂרָה אִמֵּנוּ ע"ה "הִנֵּה בָאֹהֶל". וּמַעֲלַת הַתֹּאַר הַנַּעֲלֶה לָאִשָּׁה הַצְּנוּעָה בְּקֶרֶב בֵּיתָהּ הוּא - "מִנָּשִׁים בָּאֹהֶל תְּבֹרָךְ". 
וּמַה נִּפְלְאוּ דִּבְרֵי הָרָדָ"ק בְּפֵרוּשׁוֹ לְסֵפֶר תְּהִלִּים מִזְמוֹר קכ"ח עַל הַפָּסוּק "אֶשְׁתְּךָ כְּגֶפֶן פֹּרִיָּה בְּיַרְכְּתֵי בֵיתֶךָ" - שֶׁתְּצַוֶּה אִשְׁתְּךָ שֶׁתִּהְיֶה כְּגֶפֶן פּוֹרִיָּה בְּיַרְכְּתֵי בֵיתֶךָ [בְּעוֹד שֶׁבְּפַשְׁטוּת הַבֵּאוּר שֶׁהַמְכֻוָּן לְעִנְיַן בִּרְכַּת הַשֵּׁם יִתְבָּרַךְ - מְפָרֵשׁ הָרָדָ"ק בָּזֶה בֵּאוּרוֹ לְעִנְיַן תַּפְקִידוֹ שֶׁל הַבַּעַל לְצַוּוֹת לְאִשְׁתּוֹ שֶׁתִּהְיֶה בְּיַרְכְּתֵי הַבַּיִת]. וּמַמְשִׁיךְ לְפָרֵשׁ, כִּי מִבֵּין כָּל הָאִילָנוֹת אֵין נוֹטְעִים בַּבַּיִת אֶלָּא גֶּפֶן בְּיַרְכְּתֵי הַבַּיִת - "כֵּן הָאִשָּׁה תִּהְיֶה צְנוּעָה בְּיַרְכְּתֵי הַבַּיִת שֶׁלֹּא תֵצֵא חוּץ לְבֵיתָהּ וְכוּ'. וְאָמַר בְּיַרְכְּתֵי הַבַּיִת, כִּי גַּם בְּבֵיתָהּ תִּהְיֶה צְנוּעָה, שֶׁלֹּא תֵשֵׁב בְּפֶתַח בֵּיתָהּ שֶׁיִּרְאוּהָ עוֹבְרִים וְשָׁבִים וְכוּ', אֶלָּא תָּמִיד תִּהְיֶה בְּיַרְכְּתֵי הַבַּיִת שֶׁלֹּא יִרְאֶה אוֹתָהּ אֶלָּא בַּעְלָהּ וּבְנֵי בֵיתָהּ וְכוּ'. וְאִם תִּהְיֶה אִשְׁתְּךָ בְּזֶה הַדֶּרֶךְ, יִהְיוּ בָּנֶיךָ כִּשְׁתִילֵי זֵיתִים". וּמוּבָן מִדְּבָרָיו שֶׁגַּם בַּבַּיִת עַצְמוֹ תִּצְטַנֵּעַ מֵאֲנָשִׁים זָרִים, מֵהִתְבַּלְּטוּת וּמִשִּׂיחָה יְתֵרָה. וְכֹל הַמּוֹסִיפָה בָּזֶה בְּגִדְרֵי הַצְּנִיעוּת הֲרֵי זוֹ מְשֻׁבַּחַת, וּכְדַרְכָּהּ שֶׁל שָׂרָה אִמֵּנוּ ע"ה - "הִנֵּה בָאֹהֶל". 
וְהִנֵּה יָדוּעַ מַה שֶּׁהֶ"חָפֵץ חַיִּים" זַצַ"ל מְזָרֵז בַּהַקְדָּמָה לְסִפְרוֹ, שֶׁכֵּיוָן שֶׁחֻרְבַּן בֵּית הַמִּקְדָּשׁ הָיָה עַל יְדֵי שִׂנְאַת חִנָּם וְלָשׁוֹן הָרָע - אִם כֵּן, אִם זֶה גָּרַם לְחֻרְבָּן, רַחֲמָנָא לִצְלַן, כָּל שֶׁכֵּן שֶׁזֶּה מוֹנֵעַ מֵהַבִּנְיָן חָלִילָה, וְלָכֵן צָרִיךְ לְתַקֵּן הָעֲוֹנוֹת. וְכֵן נֶאֱמַר לְעִנְיַן גִּדְרֵי הַצְּנִיעוּת, אֲשֶׁר נִזְכַּר בַּנָּבִיא וּבַגְּמָרָא שֶׁאַחַת הַסִּבּוֹת שֶׁל הַחֻרְבָּן, רַחֲמָנָא לִצְלַן, מַה שֶּׁבְּנוֹת צִיּוֹן לֹא הִתְנַהֲגוּ בְּגִדְרֵי הַצְּנִיעוּת, וְכַמּוּבָן שֶׁזֶּה גּוֹרֵם לְסִלּוּק הַשְּׁכִינָה כְּמוֹ שֶׁנֶּאֱמַר: "וְלֹא יֵרָאֶה וְכוּ' וְשָׁב מֵאַחֲרֶיךָ", וּכְמוֹ שֶׁנֶּאֱמַר בְּאֵיכָה: "הֵשִׁיב אָחוֹר יְמִינוֹ" - שֶׁהָיָה סִלּוּק הַשְּׁכִינָה, רַחֲמָנָא לִצְלַן, וְכָל שֶׁכֵּן שֶׁכַּאֲשֶׁר יֵשׁ חֶסְרוֹן זְהִירוּת בָּזֶה, זֶה גּוֹרֵם לְגָלוּת הַשְּׁכִינָה וְשֶׁבֵּית הַמִּקְדָּשׁ לֹא נִבְנָה. 
וְלָכֵן תְּשׁוּבַת הַמִּשְׁקָל הִיא, שֶׁבְּנוֹת יִשְׂרָאֵל תִּתְחַזֵּקְנָה בִּשְׁמִירַת גִּדְרֵי הַצְּנִיעוּת, וּבָזֶה יַשְׁרוּ אֶת הַשְּׁכִינָה בְּקִרְבֵּנוּ וְנִזְכֶּה לְבִנְיַן בֵּית הַמִּקְדָּשׁ בִּמְהֵרָה בְּיָמֵינוּ אָמֵן, וְגַם אָז נוֹסִיף בְּגִדְרֵי הַצְּנִיעוּת, כַּאֲשֶׁר מְבָאֲרִים מַה שֶּׁאוֹמְרִים בִּתְפִלַּת הָרְגָלִים "וְהַרְאֵנוּ בְּבִנְיָנוֹ וְשַׂמְּחֵנוּ בְּתִקּוּנוֹ". וּמַהוּ הַתִּקּוּן? וּמְבָאֲרִים, שֶׁבַּגְּמָרָא אִיתָא שֶׁבְּשִׂמְחַת בֵּית הַשּׁוֹאֵבָה עָשׂוּ תִּקּוּן גָּדוֹל - שֶׁבָּנוּ גְּזוּזְטְרָא וְהִפְרִידוּ בֵּין אֲנָשִׁים לְנָשִׁים. וְנִפְסַק בַּפּוֹסְקִים, שֶׁאִם יֵשׁ בַּחֲתֻנָּה תַּעֲרֹבֶת, חַס וְחָלִילָה, שֶׁל אֲנָשִׁים וְנָשִׁים - לֹא אוֹמְרִים "שֶׁהַשִּׂמְחָה בִּמְעוֹנוֹ", כִּי הַקָּדוֹשׁ-בָּרוּךְ-הוּא לֹא שָׂמֵחַ כְּשֶׁיֵּשׁ תַּעֲרֹבֶת, וְלָכֵן בְּבִנְיַן בֵּית הַמִּקְדָּשׁ לֹא יְהֵא שִׂמְחָה עַד שֶׁיַּעֲשׂוּ הַתִּקּוּן שֶׁל הַהַפְרָדָה בֵּין אֲנָשִׁים לְנָשִׁים, וַאֲזַי יִתְקַיֵּם "וְשַׂמְּחֵנוּ בְּתִקּוּנוֹ". 
יא - חנכה - אחד החגים הבודדים שבו יש מסר מיחד לנשים
בְּהִלְכוֹת חֲנֻכָּה כָּתוּב: "נָשִׁים אֵינָן נוֹהֲגוֹת לַעֲשׂוֹת מְלָאכָה כָּל זְמַן שֶׁהַנֵּרוֹת דּוֹלְקִים". וּמַדּוּעַ? מִפְּנֵי שֶׁהַנֵּס נַעֲשָׂה עַל יְדֵי אִשָּׁה [יְהוּדִית]. בְּאֶחָד מִלֵּילוֹת הַחֲנֻכָּה, עֵת שֶׁהַנֵּרוֹת דָּלְקוּ וַאֲוִירָה חֲמִימָה הִתְפַּשְּׁטָה לָהּ בַּבַּיִת, הַחִלֹּתִי לַחֲשֹׁב: אִם הַצִּוּוּי עַל הַשְּׁבִיתָה מִמְּלָאכָה פּוֹנֶה לְנָשִׁים, יִתָּכֵן כִּי גַּם דְּרִישָׁה יֵשׁ כָּאן מֵעִמָּנוּ. 
מִלְחֶמֶת הַמַּכַּבִּים - הָיְתָה בְּעִקָּרָהּ נֶגֶד חֲדִירַת תַּרְבּוּת יָוָן לְתוֹךְ עַם יִשְׂרָאֵל. הַאִם בְּיָמֵינוּ לֹא חוֹדֶרֶת לָהּ אֲוִירַת הָרְחוֹב הַיְּוָנִית הַמֻּשְׁתֶּתֶת עַל סְגִידָה לְחִיצוֹנִיּוֹת וּלְחֹמֶר לְתוֹךְ מַחֲנֵנוּ שֶׁלָּנוּ - אִם מִבְּחִינַת חוֹמוֹת הַצְּנִיעוּת שֶׁהֵחֵלּוּ לְהִדַּרְדֵּר, אוֹ הַעֲרָצָה עִוֶּרֶת לְכָל דָּבָר שֶׁרוּחַ שֶׁל הַשְׂכָּלָה נוֹדֵף מִמֶּנּוּ? 
בְּיָמֵינוּ, חוֹבַת כָּל בַּת יִשְׂרָאֵל לָדַעַת: לְנַגֵּן, לְצַיֵּר, לְכַיֵּר, לְפַסֵּל, לִרְקֹד וְלָשִׁיר - אַחֶרֶת מַעֲמָדָהּ בַּכִּתָּה נָתוּן בְּסַכָּנַת הִתְעַרְעֲרוּת. לָאַחֲרוֹנָה אַף נִפְתַּח קוּרְס לִמּוּד שְׂחִיָּה לְתִינוֹקוֹת בְּנֵי יוֹמָם - שֶׁיִּטְעֲמוּ כְּבָר מִן הַהַתְחָלָה אֶת טַעַם הַהַשְׂכָּלָה. לֹא, אֵינֶנּוּ אוֹמְרִים שֶׁאָסוּר לְפַתֵּחַ כִּשְׁרוֹנוֹת חֲבוּיִים, אַךְ, מִפִּתּוּחַ כִּשְׁרוֹנוֹת וְעַד הַסְּגִידָה הָעִוֶּרֶת לָעֻבְדָּה שֶׁכָּל אַחַת חַיֶּבֶת לִלְמֹד אֶת רְשִׁימַת כָּל הַקּוּרְסִים הַקַּיָּמִים - רַב הַמֶּרְחָק. 
עוֹד סִימְפְּטוֹם חוֹלָנִי הִיא הָעֻבְדָּה שֶׁכַּיּוֹם כְּשֶׁאִשָּׁה נִשְׁאֶלֶת אֶת הַשְּׁאֵלָה הַשִּׁגְרָתִית: מָה עִסּוּקֵךְ? מִתְבַּיְּשׁוֹת נָשִׁים רַבּוֹת לַעֲנוֹת: עֲקֶרֶת בַּיִת. אִם בֶּעָבָר תִּפְאַרְתָּהּ שֶׁל אֵשֶׁת הַחַיִל הָיָה: "כָּל כְּבוּדָּה בַּת מֶלֶךְ פְּנִימָה" - הֲרֵי כַּיּוֹם הַנָּשִׁים הָעוֹסְקוֹת בִּמְלֶאכֶת הַקֹּדֶשׁ שֶׁל נִהוּל בַּיִת בְּיִשְׂרָאֵל, מִתְבַּיְּשׁוֹת לוֹמַר בְּפֶה מָלֵא: אֵינֶנִּי עוֹבֶדֶת, אֶלָּא מוֹסִיפוֹת הִתְנַצְּלֻיּוֹת אֵין סְפוֹר לַתְּשׁוּבָה הַנֶּאֱמֶרֶת בְּפֶה רָפֶה, אוֹ מַזְכִּירוֹת נִשְׁכָּחוֹת - שֶׁכָּעֵת אֵינָן עוֹבְדוֹת, אוּלָם בֶּעָבָר הָיוּ גַּנָּנוֹת, מוֹרוֹת, פְּקִידוֹת וְכוּ'. 
מַדּוּעַ לְהִתְבַּיֵּשׁ בְּכָךְ? הַסִּימְפְּטוֹם שֶׁל יְצִיאָה לַעֲבוֹדָה כְּמַטָּרָה לְהִתְאַוְּרְרוּת אוֹ לִפְרִיקַת מְתָחִים וְלֹא כְּהֶכְרֵחַ הַמְּצִיאוּת, הִנָּהּ עוֹד תּוֹלָדָה שֶׁל תַּרְבּוּת יָוָן שֶׁחָדְרָה אַט אַט לְהַכָּרָתֵנוּ. (מרוה לצמא) 
יב - ואת צנועים - חכמה
(ספר "רשות היחיד") 
אָמְרוּ חֲכָמִים: "אַבּוּב [כְּלִי זֶמֶר] הָיָה בַּמִּקְדָּשׁ. חָלָק הָיָה. דַּק הָיָה. שֶׁל קָנֶה הָיָה. וּמִימוֹת משֶׁה הָיָה. צִוָּה הַמֶּלֶךְ וְצִפּוּהוּ זָהָב, וְלֹא הָיָה קוֹלוֹ עָרֵב. נִטַּל צִפּוּיוֹ - וְשׁוּב הָיָה קוֹלוֹ עָרֵב כְּבַתְּחִלָּה". 
אַבּוּב הָיָה בַּמִּקְדָּשׁ, וְהֶאֱרִיכוּ חֲכָמִים בְּתֵאוּרוֹ: חָלָק, דַּק, שֶׁל קָנֶה. 
חָלָק - לֹא מְחֻסְפָּס וְלֹא גַּס וְלֹא מְעֻטָּר בִּכְלֵי חֵרֶט, דַּק - וְלֹא נָפוּחַ, שֶׁל קָנֶה - צֶמַח פָּשׁוּט וּמָצוּי. 
עַתִּיק הָיָה הָאַבּוּב - מִימוֹת משֶׁה. וְצִוָּה הַמֶּלֶךְ לְצַפּוֹתוֹ זָהָב: לֹא עוֹד קָנֶה פָּשׁוּט וְדַק; לֹא עוֹד חֵפֶץ מְיֻשָּׁן וְעַתִּיק. אַךְ - לֹא הָיָה קוֹלוֹ עָרֵב: נָטְלוּ מִמֶּנּוּ אֶת פַּשְׁטוּתוֹ, וְנִפְגְּמָה מַהוּתוֹ. לַמְרוֹת שֶׁהִשְׁקִיעוּ בּוֹ זָהָב - לֹא הָיָה קוֹלוֹ עָרֵב, לֹא הָיָה יָכוֹל לְמַלֵּא אֶת הַתַּפְקִיד שֶׁלְּמַעֲנוֹ נוֹצַר. 
חָלָק, דַּק, שֶׁל קָנֶה - מַה הוֹלְמִים תֵּאוּרִים אֵלֶּה אֶת בַּת יִשְׂרָאֵל! טִבְעָהּ - פַּשְׁטוּת, מַהוּתָהּ - צְנִיעוּת. חֲלָקָה - לְלֹא סִסְמָאוֹת קַעֲקַע. דַּקָּה - לְלֹא עֳבִי חָמְרָנוּת, רַכָּה כְּקָנֶה לְהַמְשִׁיךְ וְלָשֵׁאת בְּעֹל בְּלִי הַפְגָּנַת מֶרֶד. 
אַךְ אֵיזֶה מַאֲבַק אֵיתָנִים מִתְחוֹלֵל עַל נַפְשָׁהּ שֶׁל בַּת זוֹ? לֹא מַאֲבָק שֶׁל חֶרֶב אוֹ חֲנִית, לֹא מִלְחֶמֶת אִיּוּמִים אוֹ גְּזֵרוֹת מְאַיְּמוֹת עָלֶיהָ כְּבִזְמַן הַיְּוָנִים, אֶלָּא בְּזָהָב, בְּדַרְכֵי נֹעַם, בִּתְמוּנוֹת נוֹצְצוֹת, בִּשְׂפַת חֲלַקְלַקּוֹת: "מִימוֹת משֶׁה"? - מַה לָּךְ וּלְמִנְהֲגֵי הַדּוֹרוֹת הַקּוֹדְמִים? מַדּוּעַ נִרְאֵית אַתְּ כְּבַת "הַדּוֹר הַיָּשָׁן"? הָבָה וּנְלַמְּדֵךְ כֵּיצַד לְהִתְלַבֵּשׁ, מַה לְּדַבֵּר, אֵיךְ לְהַלֵּךְ שְׁלוּבַת זְרוֹעַ עִם הָאָפְנָה - בּוֹאִי וּנְצַפֵּךְ זָהָב. וְאֵין קוֹלָהּ עָרֵב כְּבַתְּחִלָּה... 
כָּתַב אַחַד הַצַּדִּיקִים לְנֶכְדָּתוֹ: "הָאִישׁ מִתְעַטֵּף בְּצִיצִית, וְהָאִשָּׁה - שֶׁאֵין לָהּ צִיצִית - תִּתְעַטֵּף בִּצְנִיעוּתָהּ". אוּלַי נוּכַל לְהַמְשִׁיךְ וְלוֹמַר עַל יְסוֹד דְּבָרָיו אֵלֶּה: הַצִּיצִית שְׁקוּלָה כְּנֶגֶד תַּרְיַ"ג מִצְווֹת - אֵצֶל הָאִישׁ, וְהַצְּנִיעוּת - אֵצֶל הָאִשָּׁה - הוּא הַתַּרְיָ"ג שֶׁלָּהּ, יְסוֹד הַכֹּל וְתַכְלִית הַכֹּל - לֹא רַק פְּרָט אֶחָד, מִצְוָה אַחַת בּוֹדֶדֶת, אֶלָּא הִיא הַמֶּלֶט הָאוֹחֵז אֶת כָּל הַבִּנְיָן, הִיא הָעַמּוּדִים הַתּוֹמְכִים אוֹתוֹ.
וּבְכֹחַ זֶה הַטֶּבַע אֲשֶׁר לָאִשָּׁה - אֵין רֹאשָׁהּ חָפֵץ לִבְלֹט, וְאֵין צַוָּאר לִנְטוֹת. פִּיהָ מְבַקֵּשׁ אֶת עֲדִינוּת הַדִּבּוּר. הָרַגְלַיִם מְסָרְבוֹת לְשׁוֹטֵט בִּרְחוֹבוֹת קִרְיָה, וְהַלֵּב מַסְתִּיר אֶת מַעֲשֵׂי הַחֶסֶד, הַיֵּשׁוּת כֻּלָּהּ אוֹמֶרֶת "פְּנִימָה" וְ"קוֹל דְּמָמָה דַּקָּה" - זוֹ הָאִשָּׁה. זֶה הַבָּרִיחַ הַתִּיכוֹן שֶׁל חַיֶּיהָ. זֶה הַיְסוֹד וְזֶה הַתַּפְקִיד. 
אֶלָּא מָה? בָּאוּ וְצִפּוּהוּ זָהָב. מְנַסִּים לְהַדִּיחֵנוּ בְּמִקְסְמֵי שָׁוְא, לְהַחְדִּיר אֶת הַהִתְיַוְּנוּת לְתוֹךְ בָּתֵּינוּ שֶׁלָּנוּ. פּוֹתְחִים לְפָנֵינוּ "חַלּוֹנוֹת". פּוֹרְשִׂים לְפָנֵינוּ "אֳפָקִים". "אַל תִּהְיֶינָה מְצֻמְצָמוֹת" - אוֹמְרִים לָנוּ, "שְׂחֶינָה עִם הַזֶּרֶם, אַל תִּשָּׁאַרְנָה מֵאָחוֹר". נִתָּן לָךְ גְּדֻלָּה וְקַרְיֶרָה. אַךְ אָנוּ בָּנוֹת וְנָשִׁים בְּיִשְׂרָאֵל - קוֹל אַחֵר עוֹלֶה בְּאָזְנֵינוּ - קוֹל הַמִּדְרָשׁ: "אוֹי לוֹ לְבַיִת שֶׁחַלּוֹנוֹתָיו פְּתוּחִים אֶל הַחשֶׁךְ!" חַלּוֹנוֹת פּוֹתְחִים אַתֶּם לָנוּ? אֳפָקִים פּוֹרְשִׂים לְפָנֵינוּ? וַהֲרֵי מֵעֵבֶר לָהֶם חשֶׁךְ וַאֲפֵלָה, תֹּהוּ וּבִלְבּוּל חוּשִׁים, רֵיקָנוּת וְדִכָּאוֹן. 
לִבְנוֹת יִשְׂרָאֵל יֵשׁ יֹפִי גָּדוֹל וְנִשְׂגָּב: "כָּל כְּבוּדָּה בַּת מֶלֶךְ פְּנִימָה, מִמִּשְׁבְּצוֹת זָהָב לְבוּשָׁהּ". אָמְרוּ חֲזַ"ל: כַּאֲשֶׁר נוֹהֶגֶת עַצְמָהּ בִּצְנִיעוּת, חֲשׁוּבִים בְּגָדֶיהָ הַצְּנוּעִים נָאִים יוֹתֵר מִמִּשְׁבְּצוֹת זָהָב שֶׁל כֹּהֲנִים גְּדוֹלִים - מִמַּרְאֵה כֹהֵן. כִּי אֵין לָךְ יָפֶה מִן הַצְּנִיעוּת! 
הַחוּשׁ לְהַבְחִין בְּיֹפִי הוּא אֶמְצָעִי לְפָאֵר אֶת הַקָּדוֹשׁ-בָּרוּךְ-הוּא עַל פְּאֵר הַבְּרִיאָה, לְהַדֵּר אוֹתוֹ עַל הֲדָרָהּ, לְהִתְנָאוֹת לְפָנָיו בַּמִּצְווֹת; הוּא מְלַמֵּד אוֹתָנוּ לְקַשֵּׁט אֶת שֻׁלְחַן הַשַּׁבָּת, וְהוּא גַּם מְלַמֵּד אוֹתָנוּ בֵּין יָפְיָהּ שֶׁל הַשַּׁבָּת בַּבַּיִת פְּנִימָה וּבֵין אֲוִירַת הַחֹמֶר שֶׁבְּחוּצוֹת קִרְיָה; בֵּין יְפִי הַשִּׂמְלָה הַמַּתְאִימָה לְבַת יִשְׂרָאֵל וּבֵין "יְפִי" הַבֶּגֶד הַהֲמוֹנִי הַמְכַעֵר אוֹתָהּ. 
הָבָה, נָשִׁים יְקָרוֹת, נִשְׁאָף לְהַגִּיעַ אֶל שְׁלֵמוּת הַצְּנִיעוּת, נָשִׂים לִפְנֵי עֵינֵינוּ אֶת כָּל הַתִּפְאֶרֶת הַצְּפוּנָה בָּהּ. 
יג - בזכות צניעות זוכים לטל תחיה
(הגר"י זילברשטיין שליט"א, מחוברת "מי ירפא לך") 
מוּבָא בְּסֵפֶר "פְּאֵר הַדּוֹר" שֶׁאָמַר הַ"חֲזוֹן אִישׁ": כַּאֲשֶׁר אִשָּׁה נִזְהֶרֶת וּמְדַקְדֶּקֶת בְּמִצְוַת הַצְּנִיעוּת כַּדָּת, וּמֵחֲמַת זֶה לִפְעָמִים מְבַצְבְּצִים וְעוֹלִים אֶגְלֵי זֵעָה בְּמִצְחָהּ, הַקָּדוֹשׁ-בָּרוּךְ-הוּא נוֹטֵל טִפּוֹת אֵלּוּ וְשׁוֹמְרָם בְּבֵית גְּנָזָיו, וּלֶעָתִיד לָבוֹא הוֹפְכָם לְטַלְלֵי תְחִיָּה לְהַחֲיוֹתָהּ בִּתְחִיַּת הַמֵּתִים וּבְחַיֵּי הָעוֹלָם הַבָּא, וּמְקַבֶּלֶת שָׂכָר לְנֶצַח נְצָחִים. 
אָדָם מַפְקִיד בַּבַּנְק פִּקְדוֹנוֹת - חֶסְכוֹנוֹת לְעֵת הַצֹּרֶךְ - כָּךְ זֶה גַּם בַּמִּצְווֹת! יֵשׁ בַּשָּׁמַיִם בַּנְק שֶׁמַּפְקִידִים שָׁם מִצְווֹת. "וַה' פָּקַד אֶת שָׂרָה" - שָׂרָה אִמֵּנוּ צָבְרָה בְּמֶשֶׁךְ 90 שָׁנָה פִּקְדוֹנוֹת גְּדוֹלִים בַּשָּׁמַיִם בִּזְכוּת הַצְּנִיעוּת שֶׁהָיְתָה בָּהּ, וּכְשֶׁהִגִּיעַ הַזְּמַן לִמְשֹׁךְ אֶת הַפִּקְדוֹנוֹת וּלְהִשְׁתַּמֵּשׁ בָּהֶם, זָכְתָה לְ"וַה' פָּקַד אֶת שָׂרָה", וּמִמֶּנָּה נַעֲשָׂה כָּל עַם יִשְׂרָאֵל. 
לֹא עָלֵינוּ, יֶשְׁנָם כָּל כָּךְ הַרְבֵּה אֲסוֹנוֹת, שֶׁלֹּא נֵדַע. לִפְנֵי שָׁעוֹת מִסְפָּר נִקְטַף בָּחוּר יָקָר בֶּן 17 בְּפֶתַע פִּתְאוֹם, דְּבָרִים שֶׁלֹּא שָׁמַעְנוּ עֲלֵיהֶם מֵעוֹלָם. מַה נִּתָּן לַעֲשׂוֹת נֶגֶד זֶה? אוֹמֵר הַ"חֲזוֹן אִישׁ": לְהַקְפִּיד עַל טַל תְּחִיָּה! בִּזְכוּת צְנִיעוּת וּבִצְבּוּצֵי זֵעָה שֶׁיָּצְאוּ מִבְּנוֹת יִשְׂרָאֵל הַנִּפְלָאוֹת, זוֹכִים לְפִקְדוֹנוֹת גְּדוֹלִים וַעֲצוּמִים, זוֹכִים לְ"טַל תְּחִיָּה" הַמַּצִּיל אֶת כְּלַל יִשְׂרָאֵל. 
כָּל אִשָּׁה חוֹשֶׁבֶת: מִי אֲנִי וּמָה אֲנִי? מַה בְּכוֹחִי לְהַצִּיל אֶת יִשְׂרָאֵל? אֲבָל הָאֱמֶת שֶׁכָּל אִשָּׁה מְסֻגֶּלֶת לְחוֹלֵל נִפְלָאוֹת. כַּמָּה הִתְאַמְּצָה חַנָּה בִּשְׁבִיל שֶׁתִּזְכֶּה לְבֵן, וּבַסּוֹף זָכְתָה, נִדְמֶה שֶׁבִּקְשָׁה לְטוֹבַת עַצְמָהּ, אֲבָל זֶה לֹא כָּךְ - הִיא לִמְּדָה תּוֹרָה אֶת כָּל יִשְׂרָאֵל, הִיא לִמְּדָה מַה זֶּה תְּשַׁע עֶשְׂרֵה וָחֵצִי שָׁנִים שֶׁל עֲקָרוּת וְסֵבֶל, כֵּיצַד מְקַבְּלִים וּמִתְגַּבְּרִים, הִיא לִמְּדָה כֵּיצַד מִתְפַּלְּלִים וּמְבַקְשִׁים. הַרְבֵּה מֵהִלְכוֹת תְּפִלָּה לוֹמְדִים מִתְּפִלָּתָהּ שֶׁל חַנָּה. 
בָּנוֹת וְאִמָּהוֹת! נְשׁוֹת תַּלְמִידֵי חֲכָמִים! הָבָה נִתְחַזֵּק בַּצְּנִיעוּת וּבִזְכוּת זֶה יִפְתַּח לָנוּ הַקָּדוֹשׁ־בָּרוּךְ־הוּא אֶת אוֹצָרוֹ הַטּוֹב וְיָסֵר מֵעָלֵינוּ כָּל מַחֲלָה, וְנִזְכֶּה לְכָל טוּב, אָמֵן. 


Chapter 10

פרק י - ערכה וחובתה של הצניעות
(מספר "בית יהודי" להרב המופלג משה דב בעק) 
א - מהות הקדושה - מהי?
הִנֵּה תֵּבַת קָדוֹשׁ פֵּרוּשׁוֹ פָּרוּשׁ מִפְּחִיתוּת, וְעַל כֵּן אָנוּ מְתָאֲרִים לְהַקָּדוֹשׁ-בָּרוּךְ-הוּא בְּתֹאַר קָדוֹשׁ, כִּי הוּא נַעֲלָה מִכָּל מִינֵי פְּחִיתוּת וּמִכָּל הַשָּׂגָה וְלֵית מַחֲשָׁבָה תְּפִיסָא בֵּיהּ. 
וְכֵן כְּלַפֵּי הַנִּבְרָאִים עִנְיַן קְדֻשָּׁה הוּא, הַנְּקִיּוּת מִזֻּהֲמַת הַגַּשְׁמִיּוּת, וְהַהֵעָלוּת לְהִתְקָרֵב לְהַקָּדוֹשׁ-בָּרוּךְ-הוּא, וְכָל שֶׁהָאָדָם מְנַקֶּה עַצְמוֹ, וְכָל שֶׁהָאָדָם מִתְעַלֶּה, הָעִלּוּי הַזֶּה הוּא קְדֻשָּׁה וּפְרִישׁוּת לְגַבֵּי הַמַּדְרֵגָה שֶׁלְּמַטָּה מִמֶּנּוּ, וְלָכֵן יֵשׁ בַּקְּדֻשָּׁה מַעֲלוֹת עַד אֵין שִׁעוּר, וְכָל אֶחָד נִקְרָא קָדוֹשׁ לְגַבֵּי הַמַּדְרֵגָה שֶׁתַּחְתָּיו. 
וְזֶהוּ כַּוָּנַת אָמְרוֹ "וְגוֹי קָדוֹשׁ", שֶׁבְּנֵי יִשְׂרָאֵל פְּרוּשִׁים מִכָּל גְּנוּת וְנַעֲלִים וּמְרוֹמָמִים מִכָּל חֻלִּין. 
וְזֶהוּ פֵּרוּשׁ וְרוֹמַמְתָּנוּ מִכָּל הַלְּשׁוֹנוֹת וְקִדַּשְׁתָּנוּ בְּמִצְוֹתֶיךָ, שֶׁאֻמּוֹת הָעוֹלָם שְׁקוּעִים בְּזֻהֲמָתָם, וְאוֹתָנוּ הֵרִים הַקָּדוֹשׁ-בָּרוּךְ-הוּא וְהִפְרִישָׁנוּ מֵהֶם עַל יְדֵי מִצְוֹתָיו, וְגַם בְּמִצְוֹתָיו גּוּפָא אָנוּ מִתְקַדְּשִׁים בְּעִלּוּי אַחַר עִלּוּי. 
וּמָצִינוּ בַּתּוֹרָה צִוּוּי הַקְּדֻשָּׁה עַל כַּמָּה עִנְיָנִים בִּמְיֻחָד (חוּץ מִן הַקְּדֻשָּׁה בְּדֶרֶךְ כְּלָל), כְּגוֹן עַל פְּרִישׁוּת מֵעֲבוֹדָה זָרָה, עַל פְּרִישׁוּת מֵעֲרָיוֹת, וְעַל פְּרִישׁוּת מִמַּאֲכָלִים, וְכֵן דָּרְשׁוּ חֲזַ"ל "וְהִתְקַדִּשְׁתֶּם" - אֵלּוּ מַיִם רִאשׁוֹנִים, "וִהְיִיתֶם קְדֹשִׁים" - אֵלּוּ מַיִם אַחֲרוֹנִים, כִּי כָּל אֵלּוּ יֵשׁ בָּהֶם פְּרִישָׁה מִזֻּהֲמָא בְּגַשְׁמִיּוּת וּבְרוּחָנִיּוּת, וְהַפָּרוּשׁ מִמֶּנּוּ קָדוֹשׁ יֵאָמֶר לוֹ. 
וְכֵן בְּפָסוּק "קְדֹשִׁים תִּהְיוּ כִּי קָדוֹשׁ אֲנִי ה'", פֵּרַשׁ רַשִׁ"י: הֱווּ פְּרוּשִׁים מִן הָעֲרָיוֹת וּמִן הָעֲבֵרָה, כָּל מָקוֹם שֶׁאַתָּה מוֹצֵא גֶּדֶר עֶרְוָה - אַתָּה מוֹצֵא קְדֻשָּׁה, עַד כָּאן. כִּי אֻמּוֹת הָעוֹלָם מְשֻׁקָּעִים וּמְלֵאִים בְּטֻמְאַת הָעֲרָיוֹת, וְצִוָּנוּ הַקָּדוֹשׁ-בָּרוּךְ-הוּא לִפְרֹשׁ מִמֶּנּוּ וּלְטַהֵר עַצְמֵנוּ מִזֶּה. 
ב - הקדושה טבועה בעם ישראל
וְלֹא רַק שֶׁאָנוּ מְצֻוִּים לִפְרֹשׁ מִמַּעֲשִׂים מְגֻנִּים, אֶלָּא בְּעֶצֶם אֲנַחְנוּ קְדוֹשִׁים, וְהַקְּדֻשָּׁה טִבְעִית הִיא בְּבָנָיו שֶׁל מָקוֹם, וְזֶהוּ שֶׁמְּתָאֵר אוֹתָם בְּתֹאַר גּוֹי קָדוֹשׁ, כִּי עַם קָדוֹשׁ אַתָּה לַה' אֱלֹקֶיךָ, דְּהַיְנוּ, לֹא רַק שֶׁעוֹשִׂים מַעֲשִׂים קְדוֹשִׁים, אֶלָּא שֶׁבְּעֶצֶם הֵם עַם קָדוֹשׁ, שֶׁהַקְּדֻשָּׁה נִקְבַּע בְּטִבְעָם. וּבָזֶה יוּבַן הַצִּוּוּי "וְהִתְקַדִּשְׁתֶּם כִּי קָדוֹשׁ אֲנִי", וְכִי מִשּׁוּם שֶׁהוּא יִתְבָּרַךְ קָדוֹשׁ, יְכוֹלִים אַף אָנוּ לִהְיוֹת קְדוֹשִׁים? אֶלָּא כֵּן! כֵּיוָן שֶׁהַקְּדֻשָּׁה קְבוּעָה בְּטִבְעֵנוּ, צְרִיכִים אָנוּ לְהִתְנַהֵג בְּגִנּוּנֵי הַקְּדֻשָּׁה בְּפֹעַל, וְזֶה אֶפְשָׁר לָנוּ, כִּי אָנוּ בַּטֶּבַע קְדוֹשִׁים. 
וְכֵן אָמְרוּ חֲזַ"ל שֶׁיֵּשׁ לְיִשְׂרָאֵל שְׁלֹשָׁה סִימָנִים הַטְּבוּעִים בָּהֶם: בַּיְּשָׁנִים, רַחֲמָנִים, גּוֹמְלֵי חֲסָדִים, וְהַבּוּשָׁה הִיא הֵפֶךְ הַזִּמָּה, וְהִיא הַקְּדֻשָּׁה. 
וְכֵן אָמְרוּ חֲזַ"ל (נדרים כ) עַל הַפָּסוּק "לְמַעַן תִּהְיֶה יִרְאָתוֹ עַל פְּנֵיכֶם לְבִלְתִּי תֶּחֱטָאוּ" - זוֹ הַבּוּשָׁה, וּמִי שֶׁאֵין לוֹ בֹּשֶׁת פָּנִים - בְּיָדוּעַ שֶׁלֹּא עָמְדוּ רַגְלֵי אֲבוֹתָיו עַל הַר סִינַי. 
ג - כל אשה לפי הרגשיה, כן מצבה הרוחני
בְּהִלְכוֹת וְהַנְהֲגוֹת צְנִיעוּת אֵין לָנוּ פֵּרוּט בַּשֻּׁלְחָן עָרוּךְ עַל כָּל פְּרָט וּפְרָט, אוּלָם לְהַנְהֲגוֹת הַצְּנִיעוּת מַדְרֵגוֹת רַבּוֹת, וְכָל אִשָּׁה בַּעֲלַת רֶגֶשׁ טָהוֹר יוֹתֵר, מַרְחִיקָה מֵעַצְמָהּ מֵהַכִּעוּר יוֹתֵר. וּבְדֶרֶךְ כְּלָל הֶרְגֵּשׁ בִּלְתִּי טָהוֹר מוֹלִיד אֶת הַפְּרִיצוּת, וְעִנְיַן הַקְּדֻשָּׁה מוֹלִיד אֶת הַצְּנִיעוּת. 
כִּי עִנְיַן הַפְּרִיצוּת, בְּדֶרֶךְ כְּלָל, הוּא לִהְיוֹת נִרְאֵית וְנִשְׁמַעַת, כִּי כָּל כַּוָּנָתָהּ וּרְצוֹנָהּ שֶׁל הַמִּתְפָּרֶצֶת הוּא לִמְשֹׁךְ עַל עַצְמָהּ עֵינֵי הָרוֹאִים, וְהַהֶרְגֵּשׁ הַזֶּה מוֹלִיכָהּ בִּידִיעָתָהּ אוֹ שֶׁלֹּא בִּידִיעָתָהּ. 
וְלָכֵן רְצוֹנָהּ לִהְיוֹת מְצוּיָה בִּרְחוֹבוֹת קִרְיָה, וּכְשֶׁהִיא יוֹצֵאת - יוֹצֵאת בִּלְבוּשׁ מַלְכוּת תְּכֵלֶת וָחוּר, וַעֲטֶרֶת גְּדוֹלָה, וְתַכְרִיךְ בּוּץ וְאַרְגָּמָן, כְּדֵי שֶׁהַכֹּל יַבִּיטוּ בָּהּ, וְקוֹלָהּ נִשְׁמָע בִּשְׂחוֹק וְקַלּוּת רֹאשׁ, וְכָל תְּנוּעוֹתֶיהָ וְדִבּוּרֶיהָ וְהִתְנַהֲגוּתָהּ מְגָרָה אֶת יֵצֶר הָרוֹאִים. 
הֲרֵי הַמַּחֲשָׁבָה לְגָרוֹת הַיֵּצֶר (בְּצֵרוּף הַגַּאֲוָה וְהַכָּבוֹד) מוֹלִיד הַפְּרִיצוּת, וְזֹאת שׁוּב מְגָרָה אֶת הַיֵּצֶר הָרָע. 
וְהַהֵפֶךְ מִזֶּה הִיא הַצְּנִיעוּת, לִבְלִי לִהְיוֹת נִרְאֵית וְנִשְׁמַעַת, וְלֹא לִמְשֹׁךְ עַל עַצְמָהּ עַיִן רוֹאָה - הֵן בְּעִנְיַן הַמַּלְבּוּשִׁים - דְּהַיְנוּ אֹפֶן הַתְּפִירָה בְּפַשְׁטוּת, וְהַצֶּבַע בְּפַשְׁטוּת, וּמַלְבּוּשִׁים אֲרֻכִּים, וְכִסּוּי רֹאשׁ בְּפַשְׁטוּת - וְהֵן כָּל הַנְהָגוֹתֶיהָ וְדִבּוּרֶיהָ וּתְנוּעוֹתֶיהָ בְּשִׁבְתָּהּ וּבְקוּמָהּ בַּבַּיִת וּבַחוּץ, הַכֹּל בִּצְנִיעוּת וּבוּשָׁה וְהֶסְתֵּר, וְאֵין נִרְאֵית בִּרְחוֹבוֹת קִרְיָה, אֶלָּא לְצֹרֶךְ, וּמְקַיֶּמֶת כָּל כְּבוּדָּה בַת מֶלֶךְ פְּנִימָה, וּכְשֶׁיּוֹצֵאת - אֵין קוֹלָהּ נִשְׁמַע, וְזֶהוּ הַבּוּשָׁה, וְזֹאת בָּא מִפְּנִימִיּוּת שֶׁל קְדֻשָּׁה, שֶׁהַהִתְנַהֲגוּת הַפָּרוּץ תּוֹעֵבָה הִיא אֶצְלָן, וּרְצוֹנָם לְהִתְקַדֵּשׁ. 
הֲרֵי שֶׁהַקְּדֻשָּׁה מְבִיאָה הַצְּנִיעוּת, וְהַצְּנִיעוּת שׁוּב מְבִיאָה לִידֵי קְדֻשָּׁה. 
כִּי הַצְּנִיעוּת בָּא מִטָּהֳרַת הַנֶּפֶשׁ, שֶׁהַנֶּפֶשׁ טְהוֹרָה מִזֻּהֲמַת הַזְּנוּת וְהַגַּאֲוָה וְהַקִּנְאָה (אַף עַל פִּי שֶׁאֵינוֹ נָקִי לְגַמְרֵי) וּמֻשְׁרָשׁ בְּנֶפֶשׁ נְמוּכָה וְנֶפֶשׁ שְׁפָלָה, וְאֵין עֵינוֹ פְּתוּחָה לַחְמֹד, אֶלָּא דַּי לוֹ בַּמֶּה שֶׁיֵּשׁ לוֹ, וּמְרֻצֶּה בְּאוֹתוֹ עִנְיָן שֶׁה' יִתְבָּרַךְ מַנְהִיגוֹ בּוֹ, וְאֵין בִּפְנִימִיּוּתוֹ רָצוֹן פָּסוּל שֶׁיִּדְחֲפֵהוּ לִהְיוֹת בּוֹלֵט וְנִכָּר, עַל כֵּן הוּא מֻצְנָע וּמְכֻסֶּה וְשָׁפָל וְשָׂמֵחַ, זֶהוּ שֹׁרֶשׁ הַצְּנִיעוּת, וְזֶה תָּלוּי בַּלֵּב, וּמִמֶּנּוּ נוֹבֵעַ גַּם הַצְּנִיעוּת בַּמַּלְבּוּשִׁים. 
וּמוּבָא בַּסְּפָרִים אֲשֶׁר הֶרְגֵּשׁ הַצְּנִיעוּת מוֹרֶה עַל מַעֲלַת וְטָהֳרַת הַנֶּפֶשׁ וְעַל רִבּוּי הַדַּעַת, וְכָל שֶׁיֻּגְדַּל מַעֲלָתָהּ וְדַעְתָּהּ, יֻגְדַּל צְנִיעוּתָהּ לִהְיוֹתָהּ נִסְתֶּרֶת בְּכָל עִנְיָנֶיהָ, וְלָכֵן שָׁאוּל הַמֶּלֶךְ, שֶׁהָיָה מַעֲלַת נַפְשׁוֹ גְּדוֹלָה מְאֹד מִצַּד אֲבוֹתָיו וּמִצַּד עַצְמוֹ, לָכֵן הָיָה צָנוּעַ מְאֹד. 
וּלְפִי מַה שֶּׁיֻּקְטַן הַדַּעַת וְיֻגְרַע מַעֲלַת הַנֶּפֶשׁ וְטָהֳרָתָהּ, לְפִי זֶה יֻפְסַד הֶרְגֵּשׁ הַצְּנִיעוּת, כִּי מַה שֶּׁיֵּשׁ בָּהֶם עֲדַיִן מִן הָרוּחַ גְּבוֹהָה וְנֶפֶשׁ רְחָבָה וְהָרְצוֹנוֹת הַמְגֻנִּים, זֶה דּוֹחֵף אוֹתָם לִהְיוֹת נִרְאֶה וְנִכָּר. 
ד - גאוה - גורם הפריצות
וְהִנֵּה עוֹד יֵשׁ גּוֹרֵם לַפְּרִיצוּת, וְהוּא הַגַּאֲוָה, שֶׁמִּתְפָּאֲרִים בִּיפִי הַמַּלְבּוּשִׁים וְהַתַּכְשִׁיטִים וּמִתְגָּאִים בָּהֶם. 
וְהַמֻּשְׁרָשׁוֹת בְּמִדָּה זוֹ, לוֹבְשׁוֹת הַבְּגָדִים הַחֲשׁוּבִים בְּיוֹתֵר כָּל יוֹם, תָּמִיד לְפִי הַמּוֹדָה הַחֲדָשָׁה, וְהֵם מְתֻקָּנִים בְּאֹפֶן שֶׁהַכֹּל יַפְלִיאוּ אוֹתָם, וְתָמִיד מְדַבְּרוֹת מִזֶּה וּמִשְׁתַּבְּחוֹת וּמִתְפָּאֲרוֹת, וְעוֹמְדוֹת עַל יַד הַמַּרְאָה שָׁעוֹת רְצוּפוֹת בְּלִי גֻזְמָא, וּמְדַקְדְּקוֹת כְּחוּט הַשַּׂעֲרָה, וְכָל אַחַת מִשְׁתַּדֶּלֶת בְּכָל עֹז לְהַקְדִּים אֶת חֲבֶרְתָּהּ, וּלְהַמְצִיא אָפְנָה חֲדָשָׁה אֲשֶׁר כָּמוֹהָ לֹא נִהְיְתָה, וְאֵין לְשׁוּם אֶחָד כָּמוֹהוּ, וְאִם נִרְאָה גַּם עַל אֲחֵרִים אָפְנָה זוֹ, כְּבָר נִפְסַל, וְשׁוּב אֵין בּוֹ הֲנָאָה, וְכָל הַטִּרְחָה לָרִיק הָיְתָה. 
וּמַלְבּוּשׁ שֶׁל שִׂמְחָה זוֹ פָּסוּל לְשִׂמְחָה אַחֶרֶת, כִּי אִי אֶפְשָׁר לְהִתְפָּאֵר בָּזֶה כָּל כָּךְ, כִּי כְּבָר רָאוּ זֹאת פַּעַם אַחַת, וַהֲרֵי רוֹצִים שֶׁכָּמוֹהָ עֲדַיִן לֹא נִרְאָה, וַאֲפִלּוּ בְּלֹא שִׂמְחָה חֲדָשָׁה אֵין זוֹכֶה הַבֶּגֶד לַאֲרִיכַת יָמִים, כִּי כְּבָר נִמְאָס וְצָרִיךְ לְהַחֲלִיפוֹ, וְכֵיוָן שֶׁנִּדְחָה שׁוּב, אֵין חוֹזֵר וְנִרְאָה, וְגַם מֻכְרָחִים לִקְנוֹת אוֹ לַעֲשׂוֹת הַמַּלְבּוּשִׁים אֵצֶל הַמֻּמְחֶה הַיּוֹתֵר גָּדוֹל וּבַמְּחִיר הַיּוֹתֵר גָּדוֹל, לְהַרְאוֹת לְכֻלָּם שֶׁהִיא אֵינָהּ מִן הַזּוֹלוֹת, אֶלָּא מִן הָעֲשִׁירוֹת הַמְכֻבָּדוֹת בְּיוֹתֵר (בֵּין אִם זֶה אֱמֶת בֵּין לֹא).
וְיָדוּעַ מְקוֹר מוֹצָא הַמּוֹדָה מַהוּ - שֶׁיּוֹשְׁבִים קְבוּצַת שְׁפָלִים, מַמְצִיאֵי הַמּוֹדָה, וְחוֹשְׁבִים אֵיךְ לְחַדֵּשׁ אֶת גֵּרוּי הַיֵּצֶר, וְכָל מוֹדָה הִיא הַמְצָאָה חֲדָשָׁה אֵיךְ לְגָרוֹת הַיֵּצֶר הָרָע וּלְהַרְבּוֹת הַזֻּהֲמָה (כִּי הַיָּשָׁן נִמְאַס, כְּדַרְכָּן שֶׁל הַתַּאֲווֹת), וְעוֹלָם וּמְלוֹאוֹ נִמְשָׁכִים וְרָצִים אַחֲרֵיהֶם, וּמִתְגָּאִים וּמִתְפָּאֲרִים בְּשִׁפְלוּת הַמְנֻוָּלִים הָאֵלֶּה, וְזֶהוּ כְּבוֹדָן, אוֹי לְאוֹתָהּ בּוּשָׁה. 
וְאֵלֶּה הַשְּׁפָלִים בְּעַצְמָם (אוֹ כַּיּוֹצֵא בָּהֶם) מַמְצִיאִים גַּם אֶת הַמּוֹדָה בְּסִדּוּר הַדִּירָה וְהָרָהִיטִים וְתַבְנִיתָם, וְאֵיךְ יִהְיֶה סִיּוּד וְצִיּוּר הַבַּיִת וְהַוִּילוֹנוֹת וְהַכֵּלִים, הַכֹּל נִשְׁפָּט אֶצְלָם לְפִי הֶרְגֵּשׁ הַזִּמָּה, כַּיָּדוּעַ לַיּוֹדְעִים, וְכַמָּה מְגֻנֶּה הוּא לַעֲשׂוֹת כְּמַעֲשֵׂיהֶם. 
ה - ההתקשטות - עקרה בבית ולשם שמים
וְיֵשׁ הַמִּתְלַבְּשׁוֹת בִּצְנִיעוּת, אֲבָל מִשְׁתַּדְּלוֹת עַל הַקִּשּׁוּט וְהַפְּאֵר יוֹתֵר מִדַּי, וְגַם זֶה אֵינוֹ טוֹב, וּמֵבִיא לַעֲבֵרוֹת וְלִדְבָרִים מְגֻנִּים כְּדִלְהַלָּן, בְּסִיַּעְתָּא דִשְׁמַיָּא, וְזֶה לְשׁוֹן מְסִלַּת יְשָׁרִים (פרק יג): הַמַּלְבּוּשִׁים וְהַקִּשּׁוּטִים לֹא הִזְהִירָה תּוֹרָה עַל יָפְיָם אוֹ עַל תַּבְנִיתָם, אֶלָּא שֶׁלֹּא יִהְיֶה בָּהֶם כִּלְאַיִם, וְיִהְיֶה בָּהֶם צִיצִית, וְאָז כֻּלָּם מֻתָּרִים. אָמְנָם מִי לֹא יֵדַע שֶׁמִּלְּבִישַׁת הַפְּאֵר וְהָרִקְמָה תִּמָּשֵׁךְ הַגַּאֲוָה, גַּם הַזְּנוּת יִגָּבֵל בָּהּ, מִלְּבַד הַקִּנְאָה וְהַתַּאֲוָה וְהָעֹשֶׁק הַנִּמְשָׁכִים מִכָּל מַה שֶּׁהוּא יָקָר עַל הָאָדָם לְהַשִּׂיגוֹ, עַד כָּאן לְשׁוֹנוֹ. 
וְאַף עַל פִּי שֶׁלְּפִי הַמַּשְׁמָעוּת מְדַבֵּר בְּבִגְדֵי אֲנָשִׁים, אֲבָל זִיל בָּתַר טַעֲמָא, שֶׁנִּמְשָׁכִים מִזֶּה הַגַּאֲוָה, הַזְּנוּת, הַקִּנְאָה, וְהַתַּאֲוָה, וְהָעֹשֶׁק, מִי לֹא יֵדַע שֶׁבְּבִגְדֵי נָשִׁים מְצוּיִים כָּל הַדְּבָרִים הָאֵלֶּה, הַרְבֵּה יוֹתֵר מִבִּגְדֵי אֲנָשִׁים, אֲפִלּוּ אִם הַכֹּל כַּתּוֹרָה יֵעָשֶׂה, בִּצְנִיעוּת, אֶלָּא שֶׁמִּשְׁתַּדְּלִים עַל הַפְּאֵר יוֹתֵר מִדַּי. 
וּמַה נִּקְרָא יוֹתֵר מִדַּי? קָשֶׁה לְהַגְדִּיר בִּכְתָב כִּי הַטִּבְעִיִּים מִשְׁתַּנִּים וְהַמַּצָּבִים מִשְׁתַּנִּים. 
אַךְ יֵשׁ בָּזֶה קְצָת הַגְדָּרָה, וְהוּא מַה שֶּׁאָמְרוּ חֲזַ"ל (תנחומא וישלח) לֹא נִתְּנוּ תַּכְשִׁיטִין אֶלָּא לְהִתְקַשֵּׁט בָּהֶן בַּבַּיִת [וְאֵין זֶה סְתִירָה לַקְּדֻשָּׁה, כִּי אֵין הַכַּוָּנָה לְהֶפְקֵרוּת, אַךְ הַתּוֹעֶלֶת בָּזֶה לְכַמָּה עִנְיָנִים, לְהַעְתִּיק הֲסָתַת הַיֵּצֶר מִן הָאִסּוּר אֶל הַהֶתֵּר, אוֹ לְעוֹרֵר דַּעַת הַטָּרוּד וְהַמִּתְעַלֵּם לְגַמְרֵי אֶל גָּדֵר הָרָאוּי וְהַחִיּוּב, אוֹ לְהַנִּיחַ דַּעַת הָרָצוֹן הַגַּשְׁמִי לִהְיוֹת שָׂמֵחַ בְּחֶלְקוֹ, אוֹ לִמְנֹעַ מַחֲלֹקֶת אוֹ שִׂנְאָה וּמִאוּס וְלִנְטֹעַ וּלְהַרְבּוֹת הַהֵפֶךְ, וְכָל לִבְבוֹת דּוֹרֵשׁ ה', עַיֵּן רַמְבַּ"ן (ריש פרשת קדושים) וּבְאֵר מַיִם חַיִּים (פרשת בראשית) עַל פָּסוּק "וַיִּיצֶר", וְעַיֵּן בַּמְּפָרְשִׁים עַל הַפָּסוּק בַּמַּרְאוֹת הַצּוֹבְאוֹת (פרשת פקודי)]. 
נִמְצֵינוּ לְמֵדִין שֶׁבַּבַּיִת אֵין לוֹ שִׁעוּר, אֲבָל בַּחוּץ יֵשׁ לוֹ שִׁעוּר, וּמִסְתַּבֵּר כִּדְפֵרַשׁ בַּסֵּפֶר הַקָּדוֹשׁ "מְסִלַּת יְשָׁרִים", שֶׁהַפְּאֵר וְהָרִקְמָה מֵבִיא לְכָל אוֹתָן הָרָעוֹת הַנַּ"ל. וּמֵעַתָּה הַדָּבָר מָסוּר לְלִבּוֹ שֶׁל עוֹשֶׂה, הוּא יוֹדֵעַ (אוֹ יָכוֹל לָדַעַת אִם יִרְצֶה לְהוֹדוֹת עַל הָאֱמֶת בְּקֶרֶב לִבּוֹ לְעַצְמוֹ) אִם כַּוָּנָתוֹ לְטוֹבָה אוֹ לְרָעָה, וְכָל דָּבָר הַמָּסוּר לַלֵּב נֶאֱמַר בּוֹ וְיָרֵאתָ מֵאֱלֹקֶיךָ, הֱוֵי יָרֵא מִן הַיּוֹדֵעַ תַּעֲלוּמוֹת, הַיּוֹדֵעַ עֹמֶק לִבְּךָ, וּבוֹחֵן וּבוֹדֵק גִּנְזֵי נִסְתָּרוֹת, וְהוּא גּוֹלֶה עֲמֻקּוֹת בְּיוֹם דִּין, וְהוּא יוֹדֵעַ עֹמֶק מַחֲשַׁבְתָּן שֶׁל הַמִּתְקַשְּׁטוֹת יוֹתֵר מִדַּי טֶרֶם צֵאתָם לָרְחוֹב, אִם אֵינוֹ לַגַּאֲוָה אוֹ קִנְאָה אוֹ שְׁאָר רָעוֹת הַנַּ"ל, כִּי דֶּרֶךְ הַתּוֹרָה לְהֵפֶךְ הוּא שֶׁיֵּשׁ לָזֶה מָקוֹם רַק בַּבַּיִת וְלֹא בַּחוּץ. 
ו - אמותינו הצנועות
וְגַם בְּעַל פֶּה בְּאָזְנֵינוּ שָׁמַעְנוּ וַאֲבוֹתֵינוּ סִפְּרוּ לָנוּ כַּמָּה נִשְׁתַּבְּחוּ אִמּוֹתֵינוּ הַצְּנוּעוֹת, אֲשֶׁר כָּל הִתְנַהֲגוּתָם וְדִבּוּרָם וְכָל תְּנוּעוֹתֵיהֶם הָיָה בִּצְנִיעוּת וּבוּשָׁה וְהֶסְתֵּר וּקְדֻשָּׁה, וְכָל שֶׁכֵּן מַלְבּוּשֵׁיהֶן, בִּגְדֵיהֶן אֲרֻכִּים עַד לָאָרֶץ מַמָּשׁ, וּרְחָבִים מְאֹד, וּפְשׁוּטִים, וְרֹאשָׁן מְכֻסֶּה בְּפַשְׁטוּת, (בְּלִי שׁוּם תּוֹסֶפֶת הַדּוֹמָה בְּאֵיזֶה צַד לְשֵׂעָר, וּבְלִי שׁוּם כּוֹבַע אוֹ כְּעֵין כּוֹבַע, אוֹ שְׁאָר דְּבָרִים, מִינִים מִמִּינִים שׁוֹנִים הַנְּהוּגִים הַיּוֹם, אֶלָּא כִּסּוּי פָּשׁוּט וַעֲטִיפָה מִלְּמַעְלָה עַל רֹאשָׁם וְגוּפָם), וְלֹא נִרְאוּ בָּרְחוֹבוֹת, וּכְשֶׁיָּצְאוּ קוֹלָם לֹא יִשָּׁמַע, וְגַם בְּבֵיתָם פְּנִימָה הָיוּ צְנוּעוֹת וּקְדוֹשׁוֹת מְאֹד בְּמַלְבּוּשָׁם וּבְכָל עִנְיְנֵיהֶם, וְאַף קוֹרוֹת הַבַּיִת לֹא רָאוּ שׁוּם גִּלּוּי שֵׂעָר וּבָשָׂר, חַס וְשָׁלוֹם, וְגַם דִּבּוּרָם הָיָה בְּטָהֳרָה וּנְקִיּוּת, בְּלִי שׁוּם דִּבּוּר מְגֻנֶּה אוֹ זֶמֶר שֶׁל נְבָלָה, חַס וְשָׁלוֹם, אַךְ אַדְּרַבָּה, בְּקֶרֶב לִבָּם פְּנִימָה הָיוּ רְחוֹקִים מִזֻּהֲמַת הַתַּאֲווֹת, וּמִנְהֲגֵי הָעַכּוּ"ם הָיוּ מְתֹעָבִים אֶצְלָם לֹא מִנַּיְהוּ וְלֹא מִקְצָתָן, וְהָיוּ מְלֵאִים אֱמוּנָה וּתְמִימוּת וְיִרְאַת שָׁמַיִם וַעֲנָוָה וְאַהֲבַת ה' וְאַהֲבַת תּוֹרָה וּמִצְוֹת, הִנֵּה כָּאֵלֶּה הָיוּ אוֹתָן אֲשֶׁר בֵּית יִשְׂרָאֵל עָמַד עֲלֵיהֶם מֵעוֹלָם, וְהֵן הֵנָּה הָיוּ הַיְסוֹד לְשַׁלְשֶׁלֶת הַקֹּדֶשׁ דּוֹר אַחַר דּוֹר, וְגַם כְּהַיּוֹם נָשִׁים כָּאֵלֶּה הֵן הֵנָּה יְסוֹד בֵּית יִשְׂרָאֵל, כִּי בָּזֶה תָּלוּי עִקַּר צִדְקָתָם שֶׁל נָשִׁים (וְלֹא בִּתְפִלָּה וְכָהֵנָּה) וְכוּ'. 
וְלָכֵן זָכוּ שֶׁתִּשְׁרֶה הַשְּׁכִינָה בְּבֵיתָם, וּכְמוֹ שֶׁאָמְרוּ חֲזַ"ל: זָכוּ, שְׁכִינָה שְׁרוּיָה בֵּינֵיהֶם, וּכְמַאֲמַר הַכָּתוּב (דברים כג, טו): "כִּי ה' אֱלֹקֶיךָ מִתְהַלֵּךְ בְּקֶרֶב מַחֲנֶךָ וְגוֹ' וְהָיָה מַחֲנֶיךָ קָדוֹשׁ". 
וְיֵדְעוּ זֹאת כֻּלָּם, אֲשֶׁר גַּם מֵעַתָּה וְעַד עוֹלָם אַךְ וְרַק מֵאִמָּהוֹת כָּאֵלֶּה יִבָּנֶה עַם הַקֹּדֶשׁ, כִּי קְדֻשַּׁת יִשְׂרָאֵל נִצְחִית הִיא, וְלֹא תִשְׁתַּנֶּה לְעוֹלָם, וְיֵשׁ לַבָּא לִשָּׂא אִשָּׁה לָדַעַת, כִּי יֵשׁ לוֹ לְהַקָּדוֹשׁ־בָּרוּךְ־הוּא בְּעוֹלָמוֹ הַרְבֵּה בָּנִים וּבָנוֹת כְּשֵׁרִים, וְלֹא כְּאוֹתָם הָאוֹמְרִים שֶׁהַיּוֹם אֵין בְּנִמְצָא, וְהַיּוֹם אִי אֶפְשָׁר לְהַשִּׂיג צְנוּעוֹת כָּאֵלּוּ, וְרוֹצִים בָּזֶה לְהַצְדִּיק פַּסְלָנוּתָם. אֶלָּא כֹּל הָרוֹצֶה לִהְיוֹת חוּלְיָא בְּשַׁרְשֶׁרֶת הַקֹּדֶשׁ שֶׁל עַם ה', שֶׁמִּמֶּנּוּ יֻמְשְׁכוּ בָּנִים וּבְנֵי בָנִים צַדִּיקִים וּקְדוֹשִׁים, יִרְדֹּף לְהַשִּׂיג שִׁדּוּךְ כָּזֶה, שֶׁהַצְּנִיעוּת הִיא בִּפְנִימִיּוּתָהּ, וְלֹא בִּלְבוּשָׁהּ הַחִיצוֹנִי בִּלְבַד, וְיָשִׂים מְגַמָּתוֹ אַךְ וְרַק אֱמוּנָה וְתוֹרָה וּצְנִיעוּת וּקְדֻשָּׁה בְּסִיַּעְתָּא דִשְׁמַיָּא, וּלְמַעַן זֶה יְוַתֵּר עַל כָּל הָעִנְיָנִים הָאֲחֵרִים, וּבְוַדַּאי יַעְזְרֵהוּ ה' יִתְבָּרַךְ גַּם בִּזְמַנֵּנוּ. 
ז - בעלת נפש מטוהרה - טבעי אצלה הרגשי קדושה
הִזְכַּרְנוּ לְמַעְלָה אֲשֶׁר הַרְבֵּה עִנְיְנֵי צְנִיעוּת מֻגְדָּרִים בַּהֲלָכָה, אֲבָל הַרְבֵּה עִנְיָנִים (וְאוּלַי רֻבָּם) אֵינָם מֻגְדָּרִים בַּהֲלָכָה מְפֹרֶשֶׁת, אֶלָּא כָּל נֶפֶשׁ נְקִיָּה וּטְהוֹרָה מַרְגֶּשֶׁת בָּם מֵעַצְמָהּ, מַרְגִּישׁ הוּא אֶת הַגְּנוּת מִפְּנֵי טָהֳרַת הַנֶּפֶשׁ וּמִתְבַּיֵּשׁ בּוֹ, וְכָל הַנְהָגָה וְדִבּוּר וּמַחֲשָׁבָה שֶׁיֵּשׁ בּוֹ אֲפִלּוּ רֵיחַ גְּנוּת סוֹלֵד וּבוֹרֵחַ מִמֶּנּוּ. 
אֲבָל אוֹתָן אֲשֶׁר נַפְשָׁם לֹא מְטֹהֲרָה, חָסֵר לָהֶם הֶרְגֵּשׁ הַצְּנִיעוּת, וְגַם דַּעַת הָאֱמֶת נֶעְדַּר מֵהֶם (בְּאוֹתָהּ מִדָּה שֶׁל זֻהֲמַת הַנֶּפֶשׁ) וְרַק הִלְכוֹת הַצְּנִיעוּת הַמְפֹרָשִׁים מַגְבִּיל אוֹתָם. 
וּבֵין שׁוֹמְרֵי תוֹרָה וּמִצְווֹת עַצְמָן נִכָּר הֶפְרֵשׁ גָּדוֹל בֵּין אוֹתָן שֶׁטֶּבַע הַצְּנִיעוּת עֵר וְחַי בָּהֶם, לְאוֹתָן שֶׁטֶּבַע הַצְּנִיעוּת נִשְׁכַּח וְנֶעְלַם בָּהֶם, וְרַק הַהֲלָכָה מַכְרִיחָם. 
כִּי אוֹתָן שֶׁהַצְּנִיעוּת לְעֹל וּלְמַשָּׂא עֲלֵיהֶן, מַה שֶּׁאֵינוֹ מְפֹרָשׁ בַּהֲלָכָה לֹא יִרְצוּ בּוֹ בְּשׁוּם אֹפֶן, כִּי גַּם הַהֲלָכָה כֹּבֶד גָּדוֹל הוּא לָהֶן, וְכָל תַּחְבּוּלוֹת שֶׁאֶפְשָׁר לָהֶן לַעֲשׂוֹת וּלְהִפָּטֵר - עוֹשׂוֹת, וּמְחַפְּשִׂים הֶתֵּרִים לְהִתְפָּרֵץ בְּכָל צְדָדִים וְצִדֵּי צְדָדִים (בָּאֹפֶן הַמֻּתָּר וְגַם בָּאֹפֶן הָאָסוּר) וּמְדַקְדְּקִים עַל שׁוּרַת הַדִּין וּפָחוֹת מִמֶּנּוּ. 
וְלָכֵן, אוֹמְרִים הֵם, עַד שָׁלֹשׁ שָׁנִים הַבַּת מֻתֶּרֶת לֵילֵךְ בִּפְרִיצוּת, מַלְבִּישִׁים אוֹתָהּ בְּכָל מִינֵי פְרִיצוּת, וְנִשְׁאָרִים עִם זֶה גַּם אַחַר שָׁלֹשׁ שָׁנִים, וְעַד שֶׁהַבָּנוֹת נַעֲשׂוֹת גְּדוֹלוֹת מְאֹד אֵין נוֹתְנִים עֲלֵיהֶם דִּינֵי צְנִיעוּת, וּבְמַלְבּוּשִׁים אֲדֻמִּים אֵין יוֹדְעִים אִסּוּר. וְאִם נוֹהֲגִים בּוֹ אִסּוּר, מִכָּל מָקוֹם לָאו כָּל מַרְאֵה אָדֹם פָּסוּל, אֶלָּא הָאָדֹם בְּיוֹתֵר, וּבְמַלְבּוּשִׁים הַקְּצָרִים וְהַצָּרִים. וְכֵן בְּגַרְבַּיִם שֶׁהָעוֹר נִרְאֶה מִתַּחְתָּן, גָּדוֹל הַפִּרְצָה וְהַכְּאֵב, בַּעֲווֹנוֹתֵינוּ הָרַבִּים, מְחַפְּשִׂים אַחַר הַהֶתֵּרִים וְנֶאֱחָזִים בְּכָל סְבָרָא קְלוּשָׁה וַעֲקֻמָּה. 
וּמִי מְדַבֵּר עַל הָעִנְיָנִים שֶׁאֵין מֻגְדָּרִים בַּהֲלָכָה יְדוּעָה, כְּגוֹן הָעִנְיָן שֶׁל כָּל כְּבוּדָּה בַת מֶלֶךְ פְּנִימָה. אוֹמְרִים, אִי אֶפְשָׁר לָשֶׁבֶת תָּמִיד בַּבַּיִת וְלִרְקַב וּלְהַעֲלוֹת חֲלוּדָה וְעִפּוּשׁ, וּמֻכְרַחַת לָצֵאת תָּמִיד, כִּי אִם לֹא, אָז יַזִּיק לִבְרִיאוּתָהּ (מוּבָן, שֶׁאִם יֵשׁ חֵלֶק שֶׁל אֱמֶת בִּדְבָרֶיהָ, שֶׁהִיא מֻכְרַחַת לָצֵאת, אֲבָל בְּוַדַּאי אֵין הַהֶכְרֵחַ גָּדוֹל כְּמוֹ שֶׁהִיא מְדַמָּה בְּדִמְיוֹנָהּ, וְגַם לֹא בְּמִדָּה מְרֻבָּה שֶׁהִיא יוֹצֵאת (כִּי הִיא יוֹצֵאת כָּל כָּךְ הַרְבֵּה שֶׁהִיא בְּעַצְמָהּ יוֹדַעַת שֶׁאֵינוֹ הֶכְרֵחַ) וְגַם לֹא בְּאֹפֶן שֶׁהִיא יוֹצֵאת בְּהָמוֹן חוֹגֵג בְּקוֹלֵי קוֹלוֹת, וּמְלֻבֶּשֶׁת שֵׁשׁ וְרִקְמָה וּמְעֻטֶּרֶת בְּכ"ד תַּכְשִׁיטִין). 
וְכֵן אוֹתָהּ אִשָּׁה, שֶׁמֵּחֹסֶר טָהֳרַת נַפְשָׁהּ אֵין לָהּ הֶרְגֵּשׁ צְנִיעוּת, מִמֵּילָא אֵינָהּ מַקְפִּידָה שֶׁלֹּא לְהִמָּצֵא בִּמְקוֹם מַעֲבַר אֲנָשִׁים, וְשֶׁלֹּא יִהְיֶה קוֹלָהּ נִשְׁמַע בָּרְחוֹב, וְכֵן אִם מִפְּנֵי פַרְנָסָתָהּ אוֹ אֵיזֶה הֶכְרֵחַ אַחֵר מֻכְרָחָה לִהְיוֹת עִסְקָהּ עִם אֲנָשִׁים, אֵין לָהּ הֶרְגֵּשׁ לִזָּהֵר מִשְּׂחוֹק וְקַלּוּת רֹאשׁ וּמִלְּהַרְבּוֹת עִמָּהֶם דְּבָרִים עַל דָּא וְעַל הָא, וְשֶׁיִּהְיוּ דְּבָרֶיהָ פְּשׁוּטִים וְלֹא בְּסִגְנוֹן שֶׁל יְדִידוּת, כַּנָּהוּג בֵּין הַפְּרוּצִים, רַחֲמָנָא לִצְלַן, וְכֵן אֵין לָהֶן הֶרְגֵּשׁ בַּחֲתֻנּוֹת לַעֲצֹר בְּעַצְמָהּ מִלְּהִכָּנֵס וּמִלְּהִמָּצֵא בִּמְקוֹם הָאֲנָשִׁים וּמִלְּהִנָּזֵר מִשְּׁאָר מִינֵי פְרִיצוּת הַנְּהוּגִים כַּיּוֹם בַּחֲתֻנּוֹת, בַּעֲווֹנוֹתֵינוּ הָרַבִּים. 
וְכֵן אֵין לָהֶם הֶרְגֵּשׁ שֶׁלֹּא לְהִתְגַּלּוֹת בִּמְקוֹמוֹת הָרַחֲצָה הַפּוּמְבִּיִּים תַּחַת כִּפַּת הַשָּׁמַיִם (אַף בְּלִי תַּעֲרֹבוֹת, שֶׁגַּם זֶה מְתֹעָב וּמְגֹעָל אֵצֶל הַצְּנוּעוֹת, וְזֶה מֵסִיר כָּל רֶגֶשׁ בּוּשָׁה וּצְנִיעוּת מִן הַלֵּב, וּבְעִנְיָן זֶה יֵשׁ הֶפְרֵשׁ בֵּין הַמַּרְגִּישִׁים עַצְמָן, כִּי אוֹתָן שֶׁלֹּא הָלְכוּ מִימֵיהֶם לִשְׂחִיָּה בַּמַּיִם וּלְהִמָּצֵא בִּכְלָל בִּמְקוֹמוֹת כָּאֵלֶּה, יַרְגִּישׁוּ בָּזֶה הִתְפָּרְצוּת יְתֵרָה אֲפִלּוּ בָּאֹפֶן הַיּוֹתֵר טוֹב, וְגִעוּל וְתוֹעֵבָה הוּא לָהֶן, מַה שֶּׁאֵין מַרְגִּישׁוֹת כְּלָל אוֹתָן שֶׁהֵן רְגִילוֹת בָּזֶה, אֲפִלּוּ אִם בִּשְׁאָר עִנְיָנִים מַרְגִּישׁוֹת וּמִתְנַהֲגוֹת בִּצְנִיעוּת, אֲבָל בָּזֶה לֹא יַרְגִּישׁוּ, כֵּיוָן שֶׁהֻרְגְּלוּ בָּזֶה פַּעַם אַחַת וּפַעֲמַיִם - סָר מֵהֶם הַהֶרְגֵּשׁ, עַד שֶׁמִּתְפַּלְּאוֹת עַל אוֹתָן שֶׁאוֹמְרוֹת שֶׁיֵּשׁ בָּזֶה חֹסֶר צְנִיעוּת). 
וְכֵן אֵין לָהֶם הַהֶרְגֵּשׁ שֶׁלֹּא לְדַבֵּר מִדִּבְרֵי סֵתֶר שֶׁל כָּל אֶחָד וְאֶחָד, אוֹ שֶׁל עַצְמָן (אֲשֶׁר מִלְּבַד הָאִסּוּרִים הַחֲמוּרִים שֶׁיֵּשׁ בָּזֶה: לָשׁוֹן הָרָע, הַטָּלַת מַחֲלֹקֶת, נִבּוּל פֶּה וְעוֹד, גַּם מִצַּד הֶרְגֵּשׁ הַצְּנִיעוּת תּוֹעֵבָה הוּא), וְכָהֵנָּה דְּבָרִים רַבִּים. 
אֲבָל אוֹתָן שֶׁהַצְּנִיעוּת וְהַקְּדֻשָּׁה מֻטְבָּע בְּנַפְשָׁם, וּטְהוֹרִים מִן הַזֻּהֲמָה, הֵם הֵפֶךְ מִכָּל זֶה, הֵם מֵעַצְמָן מַרְגִּישִׁין בְּכָל פְּרָט וּפְרָט, וְכָל זֶה וְכַיּוֹצֵא בָּזֶה תּוֹעֵבָה הוּא לָהֶן. 
וְגַם אֵין מְדַקְדְּקִים כְּלָל לְהִתְנַהֵג רַק לְפִי שׁוּרַת הַדִּין בִּגְבוּלֵי הַצְּנִיעוּת, כִּי אָהוּב הוּא אֶצְלָן אַף בְּתוֹסֶפֶת מְרֻבָּה, וּכְמוֹ שֶׁאִמּוֹתֵינוּ מֵעוֹלָם הָיוּ כָּךְ. 
וְכֵיוָן שֶׁהוּא כֵּן - אֲשֶׁר מִי שֶׁהַבּוּשָׁה וְהַצְּנִיעוּת וְהַקְּדֻשָּׁה נִקְבָּעִים בְּעֶצֶם נַפְשׁוֹ, הַטּוֹב הַזֶּה שׁוֹלֵט בְּכָל מַעֲשָׂיו וּתְנוּעוֹתָיו וְדִבּוּרָיו וּמַחְשְׁבוֹתָיו. וּמִי שֶׁהַקְּדֻשָּׁה נֶעֱלֶמֶת בּוֹ, הַפְּרִיצוּת וְהָרְצוֹנוֹת הַגַּשְׁמִיִּים שׁוֹלְטִים בְּכָל מַעֲשָׂיו וּתְנוּעוֹתָיו וְדִבּוּרָיו וּמַחְשְׁבוֹתָיו. 
עַל כֵּן נִמְצָא הַרְבֵּה פְּעָמִים שֶׁהַבִּלְתִּי צְנוּעוֹת אָזְנָם אֲטוּמָה, וְכָל מַה שֶּׁאוֹמְרִים לָהֶם לֹא יְקַבְּלוּ, וִיבַזּוּ כָּל דִּבְרֵי שֵׂכֶל, כִּי רְצוֹנָם מוֹשֵׁךְ אוֹתָם וְשׁוֹלֵט עֲלֵיהֶם בְּחֹזֶק רַב, וְאֵינָן יְכוֹלוֹת לִסְבֹּל הַצְּנִיעוּת, וּבִימוֹת הַקַּיִץ חַם לָהֶם מְאֹד וְאֵינָן יְכוֹלוֹת, וְדָבָר פְּלוֹנִי אֵינָן יְכוֹלוֹת, וְדָבָר זֶה וְזֶה אִי אֶפְשָׁר בְּשׁוּם אֹפֶן, וְהַכֹּל נִכְנָס אֶצְלָן בְּגֶדֶר הֶכְרֵחַ וְאֹנֶס, וּמִתְמַלְּאוֹת עֶבְרָה וָזַעַם עַל כָּל נִסָּיוֹן לְהַחְמִיר עֲלֵיהֶם, כִּי דַּי וְהוֹתֵר לָהֶם מַה שֶּׁאִי אֶפְשָׁר לַעֲבֹר עָלָיו. 
וְהַצְּנוּעוֹת אֵין אֶצְלָן לֹא הֶכְרֵחַ וְלֹא אֹנֶס, וְהֵן יְכוֹלוֹת תָּמִיד לְקַיֵּם בְּרָצוֹן אֶת כָּל הַדְּבָרִים, וְאֵין חַם לָהֶם, וְלֹא שְׁאָר אֲמַתְלָאוֹת, וְאַדְּרַבָּה, אֵין יְכוֹלוֹת לִפְחוֹת מִן הַצְּנִיעוּת בְּשׁוּם עִנְיָן וּבְשׁוּם אֹפֶן, אַף אִם בֶּאֱמֶת יִהְיֶה כָּבֵד מְאֹד לִסְבֹּל, יִסְבְּלוּ הַכֹּל בְּאַהֲבָה וְרָצוֹן טוֹב, בְּכָל לְבָבָם וְנַפְשָׁם, וְאֵין יוֹדְעִין אַחֶרֶת, וְכֵן הָיוּ אִמּוֹתֵינוּ מֵעוֹלָם. 
וּמֵאֵלֶּה הַשְּׁנֵי הָרְצוֹנוֹת הַהֲפוּכִים נוֹבְעִים וְנוֹלָדִים הַוִּכּוּחִים סָבִיב לַצְּנִיעוּת (לֹא מִסְּפֵיקָא דְּדִינָא, אוֹ הֶעְדֵּר הֲבָנַת הַהֲלָכָה), וְלָזֶה נִמְצָא הַרְבֵּה פְּעָמִים הַבִּלְתִּי צְנוּעוֹת טוֹעֲנִים לְהַצְּנוּעוֹת: לָמָּה אַתְּ מַלְבִּישָׁה אֶת בִּתֵּךְ בִּלְבוּשׁ זֶה, הֲרֵי אֵינָהּ מְחֻיֶּבֶת עֲדַיִן בָּזֶה?! וְהֵן מְשִׁיבוֹת: לָמָּה לֹא אוֹלִיכָהּ כָּךְ? כִּי הַצְּנִיעוּת טוֹב וְיָפֶה אֶצְלִי, וְאֵין בִּרְצוֹנִי לְחַפֵּשׂ מָקוֹם לְהִפָּטֵר מִמֶּנּוּ. 
ח - העקר הוא צניעות פנימית הטבועה בעומק ההרגשה
רָאוּי לְעוֹרֵר לַמְחַפֵּשׂ שִׁדּוּךְ כָּרָאוּי, שֶׁאֵין דַּי שֶׁיַּעֲמֹד עַל הַלְּבוּשׁ הַחִיצוֹנִי לְבַד, וַאֲפִלּוּ אִם יַעֲמֹד עַל כָּל הַמַּלְבּוּשִׁים שֶׁיִּהְיוּ כְּדִין תּוֹרָה, שֶׁבְּוַדַּאי מְחֻיָּב לַעֲמֹד עַל זֶה, מִכָּל מָקוֹם עֲדַיִן לֹא יִמְצָא בָּזֶה מְבֻקָּשׁוֹ, עַד שֶׁיְּחַפֵּשׂ וְיִבְדֹּק אַחַר מִי שֶׁיֵּשׁ בָּהּ בְּעֶצֶם הַנֶּפֶשׁ מִדַּת הַבּוּשָׁה וְהַצְּנִיעוּת, וְנִכָּרִים בְּכָל הִתְנַהֲגוּתָהּ וְדִבּוּרָה וְעִנְיָנֶיהָ וְדֵעוֹתֶיהָ וּרְצוֹנָהּ נוֹטִים לָזֶה. 
וְכֵן מִי שֶׁיִּרְצֶה לְוַתֵּר לְפִי שָׁעָה עַל אֵיזֶה דְּבַר צְנִיעוּת, עַל סֶמֶךְ שֶׁיְּתַקֵּן זֹאת אַחַר זְמַן, הוּא יָכוֹל לִסְמֹךְ עַל זֶה (בִּשְׁעַת הַדַּחַק) רַק אִם יֵשׁ בָּהּ מִדַּת הַצְּנִיעוּת בְּעֶצֶם נַפְשָׁהּ, אֶלָּא שֶׁמֵּאֵיזֶה סִבָּה אֵינָהּ נוֹהֶגֶת בְּעִנְיָן זֶה שֶׁהוּא דּוֹרֵשׁ, אוֹ אֵינָהּ רוֹצָה בּוֹ. 
אֲבָל מִי שֶׁחֲסֵרָה בָּהּ מִדַּת הַצְּנִיעוּת בְּעֶצֶם, וְרַק הִלְכוֹת צְנִיעוּת מַגְבִּילִים אוֹתָהּ בְּעַל כָּרְחָהּ, אוּלָם רְצוֹנָהּ רָחוֹק מִזֶּה, יֵדַע כִּי מְלָאכָה כְּבֵדָה יִהְיֶה לוֹ עַל כָּל פְּרָט קָטָן (וְחַיֵּי צַעַר וּמְרִיבָה), וְסָפֵק גָּדוֹל אִם יַצְלִיחַ, וַאֲפִלּוּ אִם יַצְלִיחַ בִּפְרָטִים, עֲדַיִן הָעִקָּר חָסֵר וְכַנַּ"ל. 
וְכֵן אַבְרֵךְ שֶׁרוֹצֶה לְתַקֵּן בְּבֵיתוֹ אֶת הַצְּנִיעוּת, אִם יִשְׁתַּדֵּל רַק עַל הַפְּרָטִים, תִּהְיֶה יְגִיעָתוֹ אֲרֻכָּה וּגְדוֹלָה וְהַפֵּרוֹת מוּעָטִים, וְיֵשׁ הַרְבֵּה כִּמְעַט שֶׁיְּגֵעִים לָרִיק, וּדְבָרָיו אֵין מוֹעִילִים, כִּי אֵינָם קוֹלְעִים וּמְכַוְּנִים אֶל הַמַּטָּרָה הַנְּכוֹנָה, כִּי עִקַּר הַתִּקּוּן צָרִיךְ לִהְיוֹת בַּפְּנִימִיּוּת, לְתַקֵּן אֶת הַשֹּׁרֶשׁ וְהַיְסוֹד, לְהַחֲלִיף אֶת הָרָצוֹן הָרָע עַל רָצוֹן טוֹב, וּבְכֹחוֹ שֶׁל כָּל אֶחָד לַעֲשׂוֹת זֹאת, כָּל אֶחָד יָכוֹל וְגַם מֻכְרָח לְהִשְׁתַּדֵּל בָּזֶה, וְגַם הַצְלָחָתוֹ בְּטוּחָה, בְּעֶזְרַת ה' יִתְבָּרַךְ, כַּמְּבֹאָר בְּמָקוֹם אַחֵר, בְּסִיַּעְתָּא דִשְׁמַיָּא, וְאַף עַל פִּי שֶׁזֶּה לוֹקֵחַ זְמַן רַב, וְהוּא דֶּרֶךְ אֲרֻכָּה, וְאֵין הַפֵּרוֹת נִכָּרִים לְפִי שָׁעָה, אֲבָל הוּא דֶּרֶךְ אֲרֻכָּה וּקְצָרָה, כִּי נוֹשֵׂא פֵּרוֹת רַבִּים מְאֹד לְאַחַר זְמַן, בְּסִיַּעְתָּא דִשְׁמַיָּא. 
ט - הבושה והצניעות משרשת בנפש כל אחד, אלא שצריך לישמה
הַבּוּשָׁה וְהַצְּנִיעוּת מֻשְׁרֶשֶׁת בְּנֶפֶשׁ כָּל אֶחָד, אֶלָּא שֶׁצָּרִיךְ לְיַשְּׂמָהּ, כִּי אַחַר הַפְּעֻלּוֹת נִמְשָׁכִים הַלְּבָבוֹת 
וְהִנֵּה בֶּאֱמֶת נִמְצָא עִנְיַן הַבּוּשָׁה וְהַצְּנִיעוּת בְּנֶפֶשׁ כָּל אֶחָד מִיִּשְׂרָאֵל, כִּי הֲלֹא מֻשְׁרָשׁ בְּנַפְשָׁם שְׁלֹשָׁה סִימָנֵי יִשְׂרָאֵל: בַּיְּשָׁנִים, רַחֲמָנִים, גּוֹמְלֵי חֲסָדִים [וּמִכָּל שֶׁכֵּן בְּנֶפֶשׁ הַנָּשִׁים מֻטְבָּע הַצְּנִיעוּת בְּיוֹתֵר, כִּדְאִיתָא בְּמִדְרָשׁ רַבָּה (בראשית סימן י"ח פסוק ג), שֶׁהַקָּדוֹשׁ־בָּרוּךְ־הוּא הִטְבִּיעַ בָּהֶם הַצְּנִיעוּת], וַאֲפִלּוּ אוֹתָם שֶׁנִּשְׁתַּקְּעוּ וְנִטְבְּעוּ בְּשִׁפְלוּת עוֹלָם הַזֶּה נִמְצֵאת אֶצְלָם מִדָּה זֹאת בְּהֶעְלֵם, קָבוּר תַּחַת הַגַּשְׁמִיּוּת, וְאֶפְשָׁר לְהוֹצִיאָהּ וּלְקָבְעָהּ בְּנַפְשׁוֹ, עַל יְדֵי שֶׁיְּכַבֵּס נַפְשׁוֹ בִּתְשׁוּבָה, וְעַל יְדֵי שֶׁיִּתְרַגֵּל בְּבוּשָׁה וּצְנִיעוּת, כִּי הַהֶרְגֵּל שׁוֹלֵט עַל כָּל דָּבָר וְנַעֲשָׂה טֶבַע שֵׁנִי, וּבִפְרָט בְּדָבָר שֶׁנִּמְצָא וְקָבוּעַ בִּיסוֹד הַנֶּפֶשׁ, אֶלָּא שֶׁנֶּעְלָם, קַל לְהוֹצִיאוֹ מִן הַהֶעְלֵם אֶל הַגִּלּוּי. 
וְכֵן לְהֵפֶךְ, הַמַּרְגִּישִׁים אֶת הַבּוּשָׁה וְהַצְּנִיעוּת, אִם יִתְרַגְּלוּ עַל הֵפֶךְ הַצְּנִיעוּת בְּאֵיזֶה דָּבָר פַּעַם וּשְׁתַּיִם (מֵחֲמַת אֵיזֶה סִבָּה שֶׁהִיא) יְאַבְּדוּ גַּם אֶת הָרֶגֶשׁ. 
וְזֶה לְשׁוֹן הַחִנּוּךְ (מצוה ט"ז): דַּע, כִּי הָאָדָם נִפְעַל כְּפִי פְעֻלּוֹתָיו וְלִבּוֹ, וְכָל מַחְשְׁבוֹתָיו תָּמִיד אַחַר מַעֲשָׂיו שֶׁהוּא עוֹסֵק בָּהֶם, אִם טוֹב וְאִם רַע, וַאֲפִלּוּ רָשָׁע גָּמוּר בִּלְבָבוֹ, וְכָל יֵצֶר מַחְשְׁבוֹת לִבּוֹ רַק רַע כָּל הַיּוֹם, אִם יַעֲרֶה רוּחוֹ וְיָשִׂים הִשְׁתַּדְּלוּתוֹ וְעִסְקוֹ בְּהַתְמָדָה בַּתּוֹרָה וּבַמִּצְווֹת, אֲפִלּוּ שֶׁלֹּא לְשֵׁם שָׁמַיִם, מִיָּד יִטֶּה אֶל הַטּוֹב, וּמִתּוֹךְ שֶׁלֹּא לִשְׁמָהּ בָּא לִשְׁמָהּ, וּבְכֹחַ מַעֲשָׂיו יָמִית הַיֵּצֶר הָרָע, כִּי אַחֲרֵי הַפְּעֻלּוֹת נִמְשָׁכִים הַלְּבָבוֹת. וַאֲפִלּוּ אִם יִהְיֶה אָדָם צַדִּיק גָּמוּר, וּלְבָבוֹ יָשָׁר וְתָמִים, חָפֵץ בַּתּוֹרָה וּבַמִּצְווֹת, אִם יַעֲסֹק תָּמִיד בִּדְבָרִים שֶׁל דֹּפִי, כְּאִלּוּ תֹּאמַר דֶּרֶךְ מָשָׁל שֶׁהִכְרִיחוֹ הַמֶּלֶךְ וּמִנָּהוּ בְּאֻמָּנוּת רָעָה, בֶּאֱמֶת אִם כָּל עִסְקוֹ תָּמִיד כָּל הַיּוֹם בְּאוֹתוֹ אֻמָּנוּת יָשׁוּב בִּזְמַן מִן הַזְּמַנִּים מִצִּדְקַת לִבּוֹ, לִהְיוֹת רָשָׁע גָּמוּר, כִּי יָדוּעַ הַדָּבָר וֶאֱמֶת, שֶׁכָּל הָאָדָם נִפְעָל כְּפִי פְעֻלּוֹתָיו, כְּמוֹ שֶׁאָמַרְנוּ, עַד כָּאן לְשׁוֹנוֹ. 
וְהַמִּתְרַגֵּל בְּבוּשָׁה וּצְנִיעוּת, לֹא רַק עַל פְּרָט זֶה יִפְעֹל לְטוֹב, אֶלָּא עַל הַרְבֵּה עִנְיָנִים, כִּדְכָתַב בְּאָרְחוֹת צַדִּיקִים שַׁעַר הַבֹּשֶׁת, וְזֶה לְשׁוֹנוֹ: וְעַל כֵּן רָאוּי לְכָל אָדָם לְהִשְׁתַּדֵּל וּלְהִתְנַהֵג בַּמִּדָּה הַחֲשׁוּבָה הַזֹּאת, לְהִתְחַבֵּר לָהּ עַד שֶׁתְּהֵא קְבוּעָה בְּנַפְשׁוֹ, וְיַגְבִּיר אוֹתָהּ עַל כָּל טְבָעָיו, וְתִהְיֶה בְּעֵינָיו חֲשׁוּבָה מִשְּׁאָר מִדּוֹתָיו, כִּי בָּהּ יַגִּיעַ אֶל רֹב הַמַּעֲלוֹת, וְיִמָּנַע מֵעֲבֵרוֹת וּמִכָּל מִדּוֹת מְגֻנּוֹת וְכוּ'. 
וּבְסוֹף הַשַּׁעַר כּוֹתֵב, וְזֶה לְשׁוֹנוֹ: מִמִּדַּת הַבּוּשָׁה יַגִּיעַ לַעֲנָוָה, כִּי יִכָּנַע לִבְנֵי אָדָם מֵחֲמַת בּוּשָׁתוֹ, וְיַגִּיעַ לְמִדַּת הַצְּנִיעוּת, כִּי הַבַּיְּשָׁן יִתְבַּיֵּשׁ לַעֲשׂוֹת מַעֲשָׂיו בְּגָלוּי. אָמְרוּ חֲכָמִים: הַבָּנִים הַכְּשֵׁרִים - הַבֹּשֶׁת נִכֶּרֶת עַל פְּנֵיהֶם, עַד כָּאן לְשׁוֹנוֹ. 
י - מצוות עשה ולא תעשה התלויים בקדושה
וְהִנֵּה בְּקוּנְטְרֵס הַצְּנִיעוּת וְהַיְשׁוּעָה מוֹנֶה י"ב לָאוִין וַעֲשִׂין שֶׁהַפְּרִיצוּת מֵבִיא לַעֲבֹר עֲלֵיהֶם. יֵשׁ מֵהֶם כּוֹלְלִים, וְיֵשׁ פְּרָטִיִּים. יֵשׁ שֶׁהָאִשָּׁה עַצְמָהּ עוֹבֶרֶת, וְיֵשׁ שֶׁגּוֹרֶמֶת לַאֲחֵרִים לַעֲבֹר, וְיֵשׁ שֶׁעֲלוּלִים לָבוֹא עַל יְדֵי זֶה, וְכֻלָּם נִתְבָּאֲרוּ בְּטוּב טַעַם וָדַעַת בַּקּוּנְטְרֵס הַנַּ"ל, עַיֵּן שָׁם. 
וְאֵלֶּה מִצְווֹת עֲשִׂין: 
א. וְאָהַבְתָּ אֶת ה' אֱלֹקֶיךָ. 
ב. קְדֹשִׁים תִּהְיוּ. 
ג. וְהָיָה מַחֲנֶיךָ קָדוֹשׁ. 
ד. וְנִקְדַּשְׁתִּי בְּתוֹךְ בְּנֵי יִשְׂרָאֵל. 
מִצְווֹת לֹא תַעֲשֶׂה: 
א. וְלֹא יֵרָאֶה בְּךָ עֶרְוַת דָּבָר. 
ב. לֹא תִקְרְבוּ לְגַלּוֹת עֶרְוָה. 
ג. לְבִלְתִּי עֲשׂוֹת מֵחֻקּוֹת הַתּוֹעֵבוֹת. 
ד. וְלֹא תֵלְכוּ בְּחֻקּוֹת הַגּוֹי. 
ה. וְלֹא תָתֻרוּ אַחֲרֵי לְבַבְכֶם וְאַחֲרֵי עֵינֵיכֶם. 
ו. וְנִשְׁמַרְתֶּם מִכָּל דָּבָר רָע. 
ז. וְלִפְנֵי עִוֵּר לֹא תִתֵּן מִכְשׁוֹל. 
ח. וְלֹא תְחַלְּלוּ אֶת שֵׁם קָדְשִׁי. 
יא - הנהגת צניעות בתוך הבית משרה קדושה ומצילה מכל חטא
הַבַּיִת הַיִּשְׂרְאֵלִי הוּא מָקוֹם לְהַשְׁרָאַת הַשְּׁכִינָה, כַּמְּבֹאָר בַּפָּסוּק הַנַּ"ל, וּכְמַאֲמַר חֲזַ"ל: זָכוּ - שְׁכִינָה שְׁרוּיָה בֵּינֵיהֶם. 
וְזֶה דַּוְקָא אִם גַּם בַּבַּיִת פְּנִימָה מִתְנַהֲגִים בִּקְדֻשָּׁה וּצְנִיעוּת, וְאֵין גִּלּוּי שֵׂעָר וּבָשָׂר, אֲפִלּוּ בַּבַּיִת פְּנִימָה בְּשׁוּם אֹפֶן, וּבְנֵי הַבַּיִת מִתְנַהֲגִים בִּקְדֻשָּׁה, וְאֵין נִשְׁמָע שׁוּם דִּבּוּר מְגֻנֶּה אוֹ נְבָלָה, חַס וְשָׁלוֹם, וְגַם הַמַּחֲשָׁבוֹת טְהוֹרוֹת (לְכָל הַפָּחוֹת שֶׁלֹּא לַחְשֹׁב בְּמֵזִיד דְּבָרִים מְגֻנִּים), וּמִכָּל שֶׁכֵּן שֶׁאֵין נַעֲשָׂה בַּבַּיִת שׁוּם דָּבָר מְגֻנֶּה וְשָׁפָל, חַס וְשָׁלוֹם, וְאֵין רַדְיוֹ וְטֵלֵוִיזְיָה וּסְפָרִים וְעִתּוֹנִים פְּסוּלִים, חַס וְשָׁלוֹם, אָז יֵשׁ מָקוֹם לְהַשְׁרָאַת הַקְּדֻשָּׁה בַּבַּיִת. 
אֲבָל אִם בַּבַּיִת אֵין מִתְנַהֲגִים בְּיִרְאָה וּבִקְדֻשָּׁה וּבְבוּשָׁה, אֶלָּא הַיֵּצֶר הָרָע שׁוֹלֵט עִם רְצוֹנוֹת רָעִים, וְנַעֲשִׂים דְּבָרִים מְגֻנִּים בַּבַּיִת, אוֹ נִשְׁמָעִים דְּבָרִים מְגֻנִּים, אוֹ הַמַּחֲשָׁבוֹת אֵינָן טְהוֹרוֹת (וְהַקָּדוֹשׁ-בָּרוּךְ-הוּא יוֹדֵעַ מַה בְּסִתְרֵי חֹשֶׁךְ, וּבוֹחֵן כְּלָיוֹת וָלֵב), אוֹ שֶׁמִּתְהַלְּכִים בַּבַּיִת בְּלִי גַּרְבַּיִם, אֲפִלּוּ בְּדֶרֶךְ אֲרַעי, אוֹ שֶׁבִּגְדֵי הַשֵּׁנָה אֵינָם בִּצְנִיעוּת, וְכָהֵנָּה, אוֹ שֶׁנִּמְצָא בַּבַּיִת הַמָּקוֹר לְכָל מִינֵי הַשְׁחָתָה, הֵם הַסְּפָרִים וְכִתְבֵי עֵת הַפְּסוּלִים, אוֹ רַדְיוֹ, אָז הֵם בִּבְחִינַת לֹא זָכוּ, וְאָז מִתְקַיֵּם, חַס וְשָׁלוֹם: "וְלֹא יֵרָאֶה בְּךָ עֶרְוַת דָּבָר וְשָׁב מֵאַחֲרֶיךָ", כִּי הַקָּדוֹשׁ-בָּרוּךְ-הוּא עוֹצֵם עֵינָיו מֵרְאוֹת בְּרַע, כַּמְּבֹאָר בְּסִפְרֵי קֹדֶשׁ, וְאֵין מָקוֹם לְהַשְׁרָאַת הַקְּדֻשָּׁה בַּבַּיִת). 
וּבְחֵלֶק זֶה בְּפֶרֶק מ"ג הִזְכַּרְנוּ דִּבְרֵי הַזֹּהַר הַקָּדוֹשׁ בְּפָרָשַׁת נָשֹׂא, כַּמָּה מַחְמִיר בְּמַשֶּׁהוּ פְּרִיצוּת בַּבַּיִת, וְעַיֵּן שָׁם מַעֲשֶׂה דְּקִמְחִית. 
וְזֶה לְשׁוֹן סֵפֶר הַקָּדוֹשׁ "שׁוֹמֵר אֱמוּנִים" (מבוא השער פרק ט"ז): וְאִם יֵשׁ לָאָדָם אִשָּׁה כְּשֵׁרָה הַהוֹלֶכֶת בְּדַרְכֵי הַצְּנִיעוּת, וּמְגַדֶּלֶת בָּנֶיהָ וּבְנוֹתֶיהָ בִּצְנִיעוּת, אָז מְקַדֶּשֶׁת בָּזֶה כָּל הַבַּיִת, וּמַמְשֶׁכֶת קְדֻשָּׁה עַל כָּל הַמַּאֲכָלִים וְעַל בַּעְלָהּ. וּבָזֶה מְתֹרָץ מַאֲמָר הַמּוּבָא לְעֵיל: דַּיֵּנוּ שֶׁמְּגַדֶּלֶת בָּנֵינוּ, וּמַצֶּלֶת אוֹתָנוּ מִן הַחֵטְא. וְכִי הַתַּנָּא הַקָּדוֹשׁ ר' חִיָּא, שֶׁהָיָה קֹדֶשׁ קֳדָשִׁים, מֻפְשָׁט מִן הַגַּשְׁמִיּוּת, וְכִי הֻצְרַךְ לָזֶה שֶׁאִשְׁתּוֹ תַּצִּיל אוֹתוֹ מִן הַחֵטְא וּמֵהִרְהוּרִים רָעִים? - רַק אִשָּׁה הַצְּנוּעָה הַמְגַדֶּלֶת בָּנֶיהָ לְדַרְכֵי תּוֹרָה, מַמְשֶׁכֶת קְדֻשָּׁה עַל הַמַּאֲכָלִים וְעַל בַּעְלָהּ וּבָנֶיהָ, וּמַצֶּלֶת לְבַעְלָהּ עַל יְדֵי קְדֻשָּׁתָהּ, אֲפִלּוּ מִן הַחֵטְא שֶׁהוּא שׁוֹגֵג. 
מַה שֶּׁאֵין כֵּן לְהֵפֶךְ, חַס וְשָׁלוֹם - מַמְשֶׁכֶת כָּל מִינֵי סִטְרִין בִּישִׁין. 
יב - הפורצת גדרי הקדושה, אשמה בהעדר הקדשה והיראה מבחורי ישראל
וְגַם שְׁמִירַת עֵינַיִם וּשְׁמִירַת הַבְּרִית, הַמְחֻיָּב עַל כָּל יְהוּדִי וִיהוּדִי, תָּלוּי בְּחֵלֶק גָּדוֹל בְּעִנְיַן הַצְּנִיעוּת וְהַבּוּשָׁה, כִּי אֵין הַחֵטְא מִזְדַּמֵּן לִפְנֵי עֵינֵי הָאֲנָשִׁים. 
אֲבָל הַהִתְנַהֲגוּת וְהַמַּלְבּוּשִׁים שֶׁל פְּרִיצוּת מַחֲטִיאִים אֶת הָרַבִּים בַּחֵטְא הַנּוֹרָא הַזֶּה, כִּי מַזְמִינִים אֶת הַחֲטָאִים וְהָעֲווֹנוֹת וְהַפְּשָׁעִים לְנֶגֶד עֵינֵי הָרוֹאִים, וּמַחֲטִיאִים אוֹתָם כִּמְעַט בְּעַל כָּרְחָם. וְאוֹי לְנִשְׁמוֹתֵיהֶם שֶׁל מַחֲטִיאֵי הָרַבִּים, אוֹי לָהֶם בָּזֶה וּבַבָּא, רַחֲמָנָא לִצְלַן. 
וּמַה יַּעֲנוּ לְיוֹם הַדִּין, אֲשֶׁר בְּעַד רְצוֹנָם הַמֻּשְׁחָת הִרְבּוּ חֲטָאִים בְּלִי מִסְפָּר וּבְלִי שִׁעוּר, וּבְבֵית דִּין שֶׁל מַעְלָה יַרְאוּ לָהֶם אֶת כָּל מַה שֶּׁהִשְׁחִיתוּ מִפְּנֵי גַאֲוָתָם וְעַקְשָׁנוּתָם, וְנוֹרָא הוּא הָעֹנֶשׁ. 
וּכְבָר הֵבֵאנוּ דִּבְרֵי הָאָרְחוֹת צַדִּיקִים לְעֵיל, שֶׁאֲפִלּוּ הַמִּתְקַשְּׁטִים לְמַרְאֵה עֵינֵי אֲנָשִׁים, נֶחְשָׁבִים לְמַחֲטִיאֵי הָרַבִּים וְעָנְשָׁם גָּדוֹל, כָּל שֶׁכֵּן הַמִּתְנַהֲגִים בִּפְרִיצוּת. 
וּכְבָר כָּתַבְנוּ, בְּסִיַּעְתָּא דִשְׁמַיָּא, שֶׁאֵשׁ הַקֹּדֶשׁ בְּלִבּוֹת יִשְׂרָאֵל הוּא יְסוֹד לְכָל הַיַּהֲדוּת. 
וְגַם זֶה תָּלוּי בְּעִנְיַן הַצְּנִיעוּת וְהַקְּדֻשָּׁה, כִּי אִם הָאָדָם שׁוֹמֵר עֵינָיו מֵרְאוֹת בְּרַע וְשׁוֹמֵר מַחְשְׁבוֹתָיו, אָז יֵשׁ לוֹ פְּתִיחוּת הַלֵּב לְתוֹרָה וַעֲבוֹדַת ה', וּמִתְלַהֵב בְּלִבּוֹ אֵשׁ קֹדֶשׁ לַה' יִתְבָּרַךְ, וְאָז כָּל הַיַּהֲדוּת מִתְחַזֵּק. נִמְצָא, שֶׁבִּרְבוֹת הַצְּנִיעוּת וְהַבּוּשָׁה, נִתְרַבָּה הַהִתְעוֹרְרוּת לְהִתְקָרֵב לַה' יִתְבָּרַךְ. 
אֲבָל הַפְּרִיצוּת מְטַמֵּאת הַנְּפָשׁוֹת וּמְטַמְטֶמֶת הַמֹּחוֹת וְהַלִּבּוֹת, כַּיָּדוּעַ אֲשֶׁר פְּגַם הַבְּרִית מְטַמֵּא וּמַחֲשִׁיךְ מְאֹד אֶת הַנֶּפֶשׁ, וְנִכְבָּה אֵשׁ הַקֹּדֶשׁ, וּמִתְקָרֵר כָּל הַיַּהֲדוּת, חַס וְשָׁלוֹם. 
גַּם גּוֹרֵם שִׁכְחַת הַתּוֹרָה וּמִעוּט הֲבָנָתָהּ, כִּי הָאֱמֶת שֶׁבָּהּ נֶעֱלֶמֶת, כַּמְּבֹאָר בְּהַנְהָגַת אָדָם לְהָרַבִּי ר' אֱלִימֶלֶךְ זיע"א, וּמִתְמַעֵט לִמּוּד הַתּוֹרָה וּפְעֻלַּת קְדֻשַּׁת הַתּוֹרָה עַל הַנְּפָשׁוֹת, הַכֹּל מִפְּנֵי הָרַע הַשּׁוֹלֵט עַל הַנְּפָשׁוֹת, וּמִפְּנֵי מָסָךְ הַמַּבְדִּיל שֶׁנַּעֲשָׂה מֵאוֹתָן הַמִּתְהַלְּכוֹת שֶׁלֹּא בִּצְנִיעוּת. 
יג - הצנועה משרישה בעצמה מדת הענוה
וְגַם בְּעִנְיַן תִּקּוּן הַמִּדּוֹת גָּדוֹל מְאֹד פְּעֻלַּת הַצְּנִיעוּת כַּנַּ"ל, וְיָדוּעַ מִסִּפְרֵי קֹדֶשׁ (חוֹבוֹת הַלְּבָבוֹת שַׁעַר הַכְּנִיעָה, אִגֶּרֶת הָרַמְבַּ"ן, אָרְחוֹת צַדִּיקִים, וְעוֹד) אֲשֶׁר מֵהֲסָרַת הַגַּאֲוָה וּמֵעֲנָוָה יָבוֹא לְכָל מִדָּה טוֹבָה. 
וּמְבֹאָר בְּאִגֶּרֶת הָרַמְבַּ"ן וּבְ"שַׁעֲרֵי תְשׁוּבָה" לְרַבֵּנוּ יוֹנָה וּבְ"אָרְחוֹת צַדִּיקִים", שֶׁרֵאשִׁית הַפְּעֻלָּה לְהָסִיר הַגַּאֲוָה הוּא לְהִתְנַהֵג בַּעֲנָוָה בְּדִבּוּר וְגַם בְּמַעֲשֶׂה, דְּהַיְנוּ בַּמַּלְבּוּשׁ וּבַהַנְהָגָה, וְזֶה פּוֹעֵל גַּם עַל הַלֵּב לִקְנוֹת אֶת הָעֲנָוָה, וְכַיָּדוּעַ מִדִּבְרֵי הַחִנּוּךְ הַנַּ"ל. 
וְנִמְצָא, שֶׁהַמַּכְרִיחָה עַצְמָהּ לְהִתְנַהֵג בִּצְנִיעוּת בַּלְּבוּשׁ - שֶׁהֵם מַלְבּוּשֵׁי עֲנָוָה, וְגַם בַּדִּבּוּר - לְדַבֵּר בְּקוֹל נָמוּךְ וּמַעֲנֶה רַךְ, בְּלִי גַּאֲוָה אוֹ שְׁאָר שֶׁמֶץ פְּסוּל, וְכֵן בַּמַּעֲשֶׂה - בְּכָל עִנְיָנֶיהָ תִּתְנַהֵג בִּצְנִיעוּת וַעֲנָוָה, תִּקְנֶה בְּמֶשֶׁךְ הַזְּמַן אֶת כָּל הַמִּדּוֹת הַטּוֹבוֹת הַבָּאוֹת עֵקֶב זֶה, כַּנַּ"ל. 
אֲבָל מֵהִתְנַהֲגוּת הַפְּרִיצוּת, הַגַּאֲוָה וְהָעַזּוּת, יֻשְׁרְשׁוּ וְיָבוֹאוּ כָּל שְׁאָר מִדּוֹת רָעוֹת: עַקְשָׁנוּת, קִנְאָה, שִׂנְאָה, לָשׁוֹן הָרָע, מַחֲלֹקֶת, אַכְזָרִיּוּת, כַּעַס, נְקָמָה, נִצָּחוֹן וְכוּ', רַחֲמָנָא לִצְלַן. 
יד - הצנועה, אין מקומה בחברה השחצנית
וְעוֹד תּוֹעֶלֶת גָּדוֹל וִיסוֹד יוֹצֵא מִן הַצְּנִיעוּת דֶּרֶךְ אַגַּב, כִּי הַמִּתְנַהֶגֶת בִּצְנִיעוּת בְּכָל עִנְיָנֶיהָ, שׁוּב אֵינָהּ מוֹצֵאת מָקוֹם בֵּין הַבִּלְתִּי צְנוּעוֹת, וְנִפְלֶטֶת מִן חֶבְרָתָם, וְעַל כָּרְחֲךָ מְחַפֶּשֶׂת לָהּ חַבְרוּתָא טוֹבָה וּמָקוֹם טוֹב. 
וְזֶהוּ טוֹבָה גְּדוֹלָה וְחִזּוּק לְכָל הַיַּהֲדוּת. 
וּלְהֵפֶךְ - הַמִּתְנַהֶגֶת שֶׁלֹּא בִּצְנִיעוּת, בְּעַל כָּרְחֲךָ מוֹצֵאת מְקוֹמָהּ בֵּין הַדּוֹמִים לָהּ, הַמְקֻלְקָלִים בְּאַרְבַּע אֲבוֹת נְזִיקִין: קִנְאָה וְתַאֲוָה וְכָבוֹד וּפְרִיצוּת, וְלֹא ראי הֶזֵּקוֹ שֶׁל זֶה כְּהֶזֵּקוֹ שֶׁל זֶה, וְהִיא נִמְצֵאת בַּאֲוִיר מְקֻלְקָל, וְקוֹלֶטֶת מִכָּל אַחַת אֶת הַפְּסֹלֶת, וְזֶה הֶפְסֵד כְּלָלִי לְכָל הַיַּהֲדוּת. 
וְכָל דִּבְרֵי מוּסָר שֶׁתִּשְׁמַע, תַּפְסִיד עַל יְדֵי לֵיצָנוּת אַחַת שֶׁל אַחַת מֵחַבְרוֹתֶיהָ, וְעַיֵּן בַּסֵּפֶר הַקָּדוֹשׁ "מְסִלַּת יְשָׁרִים" פ"ה. 
טו - הצנועה משתחררת מעל התחרות
עוֹד עִקָּר גָּדוֹל וְטוֹבָה גְּדוֹלָה בַּגַּשְׁמִיּוּת וּבָרוּחָנִיּוּת יוֹצֵא מִן הַצְּנִיעוּת, שֶׁהַהוֹצָאָה מִתְמַעֶטֶת, כִּי אֵין צְרִיכִים אֶת הַבְּגָדִים הַיְקָרִים, וְגַם לֹא לְפִי הַמּוֹדָה, וְגַם לֹא לְעִתִּים קְרוֹבוֹת, וְכֵן בְּעִנְיַן כְּלֵי הַבַּיִת, הָרָהִיטִים, וְהַכְּתָלִים וְהָרִצְפָּה, וְכָל מַה שֶּׁבַּבַּיִת הֵם בְּפַשְׁטוּת גָּדוֹל, וְאֵין עוֹלִים בְּיֹקֶר, וּמִמֵּילָא אֵין צָרִיךְ לְהוֹצִיא הַזְּמַן עַל הָעֲבוֹדָה לְהָבִיא הַכֶּסֶף, וְזֶה מְחַזֵּק אֶת כָּל הָרוּחָנִיּוּת, כִּי נִשְׁאַר זְמַן לְתוֹרָה וּתְפִלָּה כַּהֹגֶן, וְלַעֲסֹק בְּמִצְווֹת וּבִצְדָקָה וּגְמִילוּת חֲסָדִים, וּלְחַנֵּךְ הַבָּנִים וְהַבָּנוֹת.
וְגַם בַּגַּשְׁמִיּוּת, הַחַיִּים הֵם חַיִּים נוֹחִים וּשְׁקֵטִים וְלֹא מְבֹהָלִים וּדְחוּפִים, וּמִמֵּילָא נִשְׁאָר הָאָדָם בָּרִיא וְשָׁלֵם, וְחַי בְּשֶׁקֶט וְשַׁלְוָה. 
מַה שֶּׁאֵין כֵּן בְּהִתְנַהֲגוּת הַפְּרִיצוּת, הַכֹּל לְהֵפֶךְ - הַהוֹצָאָה גְּדוֹלָה עַל הַבְּגָדִים הַיְקָרִים וְעַל כָּל עִנְיְנֵי הַבַּיִת כְּפִי הַמּוֹדָה וּכְפִי הַקִּנְאָה וְהַתַּאֲוָה וְהַכָּבוֹד כַּנַּ"ל, וְהָאִישׁ עוֹבֵד כְּסוּס וּכְפֶרֶד לְמַלֵּא אֶת הַהוֹצָאָה הַגְּדוֹלָה, וְחַי חַיִּים מְבֹהָלִים וּדְחוּפִים, וְלִבּוֹ רוֹדֵף תָּמִיד, עַד שֶׁהַרְבֵּה חֳלָאִים וּמַחֲלוֹת לֵב בָּאִים מִזֶּה, רַחֲמָנָא לִצְלַן, וְאֵין זְמַן לֹא לְתוֹרָה וְלֹא לִתְפִלָּה וְלֹא לְמִצְווֹת וּצְדָקָה וּגְמִילוּת חֲסָדִים, וְלֹא לְחִנּוּךְ הַבָּנִים וְהַבָּנוֹת, וְאֵין לָהֶם הֲנָאָה בְּחַיֵּיהֶם. 
טז - כל יסוד ובנין היהדות תלוי בקדושת הנשים
וְכֵיוָן שֶׁכָּל כָּךְ גָּדוֹל הַצְּנִיעוּת, שֶׁכָּל זֹאת תָּלוּי בּוֹ, לְכָךְ כְּשֶׁהוֹדִיעַ לָנוּ הַקָּדוֹשׁ-בָּרוּךְ-הוּא עִנְיַן הַקְּדֻשָּׁה, הִקְדִּים בּוֹ נָשִׁים לַאֲנָשִׁים, לְהוֹרוֹת שֶׁגַּם תּוֹרַת וַעֲבוֹדַת הָאֲנָשִׁים וְכָל שְׁמִירַת יַהֲדוּתָם תָּלוּי בָּהֶם. 
וְאַחֲרֵי כָּל הַדְּבָרִים הָאֲמִתִּיִּים וְהַבְּרוּרִים הָאֵלֶּה, שֶׁעִנְיַן הַצְּנִיעוּת הוּא אֶבֶן פִּנָּה וְעַמּוּד הַתָּוֶךְ לְכָל מַה שֶּׁקִּבַּלְנוּ בְּהַר סִינַי, נָבִין לָמָּה גָּבַר כָּל כָּךְ הַיֵּצֶר בְּעִנְיָן זֶה. 
וְגַם נָבִין אֶת גֹּדֶל שְׂכַר הַמִּתְחַזְּקִים בָּזֶה, כִּי מַעֲמִידִים בָּזֶה אֶת כָּל הַיַּהֲדוּת, וּמַבְטִיחִים בָּזֶה שֶׁתַּעֲבֹר יְרֻשַּׁת אֲבוֹתֵינוּ לְבָנֵינוּ אַחֲרֵינוּ עַד עוֹלָם. 
וְעוֹד, שֶׁהַמִּתְחַזְּקִים גּוֹרְמִים שֶׁגַּם אֲחֵרִים יִתְחַזְּקוּ, וּמַעֲמִידִים אֶת עַם הַקֹּדֶשׁ לְדוֹרוֹתָם, וְיִתְקַיֵּם בָּהֶן מַאֲמַר הַכָּתוּב: "וְהַמַּשְׂכִּילִים יַזְהִירוּ כְּזֹהַר הָרָקִיעַ, וּמַצְדִּיקֵי הָרַבִּים כְּכוֹכָבִים לְעוֹלָם וָעֶד". 
וְיֻגְדַּל שְׂכַר הַצְּנִיעוּת בִּזְמַנֵּנוּ הַרְבֵּה יוֹתֵר מִבְּכָל הַזְּמַנִּים, כִּי בִּזְמַנֵּינוּ יֵשׁ לָהֶן לְהִתְחַזֵּק נֶגֶד עוֹלָם וּמְלוֹאוֹ, וְלִסְבֹּל בְּעַד זֶה נֶזֶק צַעַר, שֶׁבֶת וּבֹשֶׁת, וּכְבָר אָמְרוּ חֲזַ"ל: לְפוּם צַעֲרָא אַגְרָא - כָּל מַה שֶּׁהַצַּעַר יוֹתֵר גָּדוֹל, הַשָּׂכָר יוֹתֵר גָּדוֹל. 
וְכֵן נָבִין אֶת גֹּדֶל כַּעֲסוֹ שֶׁל הַקָּדוֹשׁ־בָּרוּךְ־הוּא עַל הַפְּרִיצוּת, "וַיַּרְא ה' וַיִּנְאַץ מִכַּעַס בָּנָיו וּבְנֹתָיו" (דברים לב, טז). 
וְנָבִין לָמָּה כָּל כָּךְ גָּדוֹל עֹנֶשׁ הַפְּרִיצוּת, כִּי לֹא לְבַד שֶׁהֵן עוֹבְרוֹת עַל הָעֲבֵרוֹת הַתְּלוּיִים בַּפְּרִיצוּת, אֶלָּא גַּם מַחֲטִיאוֹת הָרַבִּים, וְהַקָּשֶׁה בְּיוֹתֵר שֶׁהֵן מְעַרְעֲרוֹת וּמַחֲרִיבוֹת אֶת יְסוֹדוֹת עַם הַקֹּדֶשׁ, וּמַפְסִיקוֹת אֶת הֶמְשֵׁךְ קְדֻשַּׁת הַדּוֹרוֹת, וְגוֹרְמוֹת בְּדַרְכָּן שֶׁתִּשְׁתַּכַּח הָאֱמוּנָה וְהַתּוֹרָה מִיִּשְׂרָאֵל, חַס וְשָׁלוֹם. 
וְנִלְמַד מִן הֶעָבָר, רְאוּ מֶה עָלְתָה לְהַרְבֵּה מְדִינוֹת שֶׁהָלְכוּ בִּדְרָכִים כָּאֵלֶּה, שֶׁנֶּחְרְבוּ עַד הַיְסוֹד, וְנִשְׁכַּח הָאֱמוּנָה וְהַתּוֹרָה וּשְׁמִירַת הַמִּצְווֹת לְגַמְרֵי, עַד שֶׁנַּעֲשׂוּ כְּגוֹיִים גְּמוּרִים, רַחֲמָנָא לִצְלַן. 
יז - מכתב שנתפרסם לפני 50 שנה
הֶעְתֵּק מִמּוֹדָעָה שֶׁנִּתְפַּרְסֵם עֶרֶב רֹאשׁ הַשָּׁנָה שְׁנַת ת'"ה בְּעִיר הַקֹּדֶשׁ יְרוּשָׁלַיִם ת"ו עַל יְדֵי וַעַד מִשְׁמֶרֶת הַצְּנִיעוּת. 
קְרִיאָה וּבַקָּשָׁה אֶל אַחְיוֹתֵינוּ בְּנֵי יִשְׂרָאֵל רַחֲמָנִיּוֹת בְּנוֹת רַחֲמָנִיּוֹת. 
הַשָּׁנָה הַחֲדָשָׁה מִתְקָרֶבֶת וּבָאָה, יוֹם הַמִּשְׁפָּט מְמַשְׁמֵשׁ וּבָא. 
חִיל וּרְעָדָה יֹאחָזוּן, הִנֵּה יוֹם הַדִּין, אֲשֶׁר בִּפְנֵי שׁוֹפֵט כָּל הָאָרֶץ יַעַבְרוּן כָּל בָּאי עוֹלָם כִּבְנֵי מָרוֹן. 
וַעֲלֵיכֶן לָדַעַת אֲשֶׁר בַּעֲוֹן הַפְּרִיצוּת עָבְרוּ עַל עַם הַקֹּדֶשׁ הַרְבֵּה צָרוֹת וְרָעוֹת. 
וַעֲלֵיכֶן לָדַעַת כִּי בְּהִשְׁתַּפְּרוּת מַעֲשֵׂיכֶן בְּמַלְבּוּשֵׁי הַצְּנִיעוּת, אָז יִשְׁתַּפֵּר הַמַּצָּב לְטוֹבַת כְּלַל יִשְׂרָאֵל. 
וְלָכֵן עַתָּה בָּאנוּ בִּקְרִיאָה וּבְבַקָּשָׁה מֵאַחְיוֹתֵינוּ בְּנוֹת יִשְׂרָאֵל: 
הַאִם אֵין דַּי בְּכָל הַצָּרוֹת שֶׁסָּבְלוּ עַם הַקֹּדֶשׁ, הַאִם אֵין דַּי כָּל דַּם יִשְׂרָאֵל שֶׁנִּשְׁפַּךְ כַּמַּיִם. 
תִּיקַר נָא נֶפֶשׁ שְׁאֵרִית יִשְׂרָאֵל בְּעֵינֵיכֶן, וּתְנוּ עַל לִבְּכֶם לְהִתְרַחֵק מִמַּלְבּוּשֵׁי הַפְּרִיצוּת הָאֲסוּרוֹת, יַעֲלוּ עֲלֵיכֶן מַלְבּוּשֵׁי הַצְּנִיעוּת, שׁוֹבְנָה אֶל הַטָּהֳרָה וְהַצְּנִיעוּת, וּבִזְכוּת זֶה תִּתְבָּרְכוּ בְּתוֹךְ כְּלָל יִשְׂרָאֵל בְּשָׁנָה טוֹבָה וּמְבֹרֶכֶת, שְׁנַת גְּאֻלָּה וִישׁוּעָה. 
עַד כָּאן הַכָּרוֹז. 
יח - והנה הסבות אשר בעבורן הזנחה הצניעות הן:
א. כִּי הַדּוֹר יָתוֹם, כִּי בַּחֻרְבָּן הַנּוֹרָא נֶאֶבְדוּ הַצִּדְקָנִיּוֹת, וּנְשֵׁי הַחֶסֶד נֶאֶסְפוּ, וְאֵין מִמִּי לִלְמֹד, וְאֵין אֶל מִי לְהִתְדַּמּוֹת, וְתַחַת אֲשֶׁר לִפְנֵי הַמִּלְחָמָה הָיָה בְּכָל עֵבֶר וּפִנָּה וּבְכָל יִשּׁוּב הַרְבֵּה נָשִׁים בְּתַכְלִית הַצְּנִיעוּת, וְהַרְבֵּה בָּתִּים לְשֵׁם וּלְתִפְאֶרֶת, כּוֹאֵב לִבֵּנוּ שֶׁנֶּעְלַם כָּל זֹאת, וּבִרְבוֹת הַשָּׁנִים נִשְׁכַּח יוֹתֵר וְיוֹתֵר, הַשֵּׁם יְרַחֵם. 
ב. שֶׁאֲנַחְנוּ נִמְצָאִים בְּעוֹלָם מֻפְקָר וּמִתְפָּרֵץ בְּאֹפֶן נוֹרָא, וְחֹק קָבוּעַ שֶׁאָדָם נִמְשָׁךְ בְּדֵעוֹתָיו וּבְמַעֲשָׂיו אַחַר הַמְּצִיאוּת שֶׁהוּא נִמְצָא בּוֹ, כַּמְּבֹאָר בָּרַמְבָּ"ם (הלכות דעות פ"ו), וְהָעַיִן רוֹאָה וְהַלֵּב חוֹמֵד וְהַדֵּעוֹת מִשְׁתַּבְּשִׁים. 
ג. שֶׁאֵין יָדוּעַ חֹמֶר עִנְיַן הַקְּדֻשָּׁה וְהַצְּנִיעוּת, מַה גָּדוֹל עִנְיָן זֶה לְעַצְמוֹ, וְעַד הֵיכָן הַדְּבָרִים מַגִּיעִים בִּיסוֹד כָּל הַיַּהֲדוּת, שֶׁעַל יְדֵי הַצְּנִיעוּת תִּתְקַיֵּם הָאֱמוּנָה וְהַתּוֹרָה בְּקֶרֶב עַם הַקֹּדֶשׁ, וְשֶׁזֹּאת אַחַת מִן הַיְסוֹדוֹת וְהָעִקָּרִים לְהַמְשִׁיךְ קְדֻשַּׁת אֲבוֹתֵינוּ לְבָנֵינוּ אַחֲרֵינוּ, לִהְיוֹתָם עַם ה' עַד עוֹלָם. 
וְאֵין יָדוּעַ מַה גָּדוֹל הַחֻרְבָּן הַנִּסְתַּבֵּב מֵאוֹתָן שֶׁאֵין נִזְהָרִים כָּרָאוּי בִּצְנִיעוּת, הֵן לְעַצְמָן, וְהֵם לְבֵיתָם, וְהֵן לְדוֹרָם, וְהֵן לַדּוֹרוֹת הַבָּאִים. 
גַּם הַהֲלָכוֹת הַשַּׁיָּכִים לַצְּנִיעוּת אֵינָם יְדוּעִים, גַּם הַשָּׂכָר הַגָּדוֹל לְהַמִּתְחַזְּקִים, וְהָעֹנֶשׁ הַגָּדוֹל, רַחֲמָנָא לִצְלַן, לְהַמִּתְפָּרְצִים נֶעֶלְמוּ מִן הַיְדִיעָה. 
ד. שֶׁלֹּא הִרְבּוּ לְדַבֵּר מִזֶּה וּלְהַזְהִיר עָלָיו וּלְלַמְּדוֹ לַהֲמוֹן עַם הַקֹּדֶשׁ כָּרָאוּי (פְּרָט לְכַמָּה מִגְּדוֹלֵי הַדּוֹר) גַּם הָאָבוֹת בְּקֶרֶב בֵּיתָם לֹא שָׂמוּ לֵב וְלֹא דִבְּרוּ וְלֹא עָסְקוּ בָּזֶה כָּרָאוּי בִּמְסִירַת נֶפֶשׁ. 
וַאֲפִלּוּ הַמִּשְׁתַּדְּלִים בָּזֶה בְּבֵיתָם, הַרְבֵּה מֵהֶם לֹא שָׂמוּ לֵב לְהַדְּרָכִים הַמּוֹעִילִים, בְּהִתְיָעֲצוּת בְּהַשְׂכֵּל וָדַעַת וּבְשִׂימַת לֵב, אֶלָּא יָצְאוּ יְדֵי חוֹבָתָם בִּהְיוֹתָם נֶאֱנָחִים וּמִתְרַעֲמִים עַל הַמַּצָּב, אוֹ אֲפִלּוּ בִּפְעֻלּוֹת, אֲבָל בִּלְתִּי מַסְפִּיקוֹת לְהַגִּיעַ אֶל הַתַּכְלִית, וּבִרְאוֹתָם שֶׁלֹּא הִצְלִיחוּ, רָפוּ יְדֵיהֶם וְנִתְיָאֲשׁוּ וְהִסִּיחוּ דַּעַת. 
ה. שֶׁגַּם בָּתִּים מְלֵאִים כָּל טוּב (אֵין טוֹב אֶלָּא תּוֹרָה), גַּם אֶצְלָם נִפְרָץ הַגָּדֵר, וּכְבָר אָמְרוּ חֲזַ"ל: כָּל פִּרְצָה שֶׁאֵינָהּ מִן הַגְּדוֹלִים אֵינָהּ פִּרְצָה. 
גַּם הַרְבֵּה אָבוֹת וּבְעָלִים אֵין יְכוֹלִים לִפְעֹל בְּבֵיתָם בֶּאֱמֹר לָהֶם: גַּם בְּבֵיתוֹ שֶׁל ר' פְּלוֹנִי הֶחָשׁוּב גַּם כֵּן הוֹלְכִים כָּךְ, לָמָּה אַתָּה רוֹצֶה לְהַחְמִיר יוֹתֵר, וְאֵינִי רוֹצָה לִהְיוֹת קִיצוֹנִית יוֹתֵר מֵרַבָּנִית פְּלוֹנִית, גַּם הִיא הוֹלֶכֶת כָּךְ וּמוֹלִיכָה אֶת בִּתָּהּ כָּךְ. 
וּבַעֲווֹנוֹתֵינוּ הָרַבִּים גָּדוֹל הַיֵּצֶר בָּזֶה, שֶׁדַּוְקָא אֵצֶל הַמַּנְהִיגִים יִהְיֶה פָּרוּץ, רַחֲמָנָא לִצְלַן. 
ו. סְפָרִים וְכִתְבֵי עֵת פְּסוּלִים וְרַדְיוֹ מְרִיקִים אֶת הַמֹּחוֹת וְהַלִּבּוֹת וְהַנְּפָשׁוֹת מִן הַיִּרְאָה וּמִן הַיַּהֲדוּת, וּמְמַלְּאִים אוֹתָם נְחָשִׁים וְעַקְרַבִּים, הֶבֶל וָרִיק וְכָל תּוֹעֵבָה אֲשֶׁר שָׂנֵא ה', וְהֵם הֵם מְקוֹר הַהַשְׁחָתָה, אֲבִי אֲבוֹת הַטֻּמְאָה לְכָל מִינֵי צָרַעַת מַמְאֶרֶת וּמַגֵּפוֹת, קִלְקוּלִים וְדֵעוֹת מְשֻׁבָּשׁוֹת וּמְסֻלָּפוֹת, וְאֶרֶס מִתְחַלְחֵל בְּתוֹךְ הַלִּבּוֹת לִשְׂנֹא אֶת הַטּוֹב וְלֶאֱהֹב אֶת הָרָע, רַחֲמָנָא לִצְלַן. 
ז. הַדַּעַת נִתְקַטֵּן מְאֹד מְאֹד, וּמֵחֲמַת זֶה גָּבַר הַתַּאֲוָה וְגַסּוּת הָרוּחַ וְהַקִּנְאָה, וְיֵשׁ מָקוֹם לְהַהַשְׁפָּעָה הַמֻּשְׁחֶתֶת שֶׁתִּתְקַבֵּל יוֹתֵר וְיוֹתֵר, וְהַטִּפְּשׁוּת וְהֶעְדֵּר הַדַּעַת הָאֲמִתִּי נוֹרָא וְאָיֹם, עַד שֶׁבְּנֵי אָדָם נַעֲשׂוּ כְּשִׁכּוֹרִים מַמָּשׁ, שִׁכֹּרֶת וְלֹא מִיַּיִן, וְהַשִּׁכְרוּת גְּדוֹלָה וַחֲזָקָה מְאֹד. 
ח. הַבּוּשָׁה הָרָעָה - מֵחֲמַת הַהַשְׁפָּעָה שֶׁל הָרְחוֹב, שֶׁכֻּלָּהּ סַם הַמָּוֶת, רַחֲמָנָא לִצְלַן, נַעֲשָׂה הַצְּנִיעוּת כָּל כָּךְ לְלַעַג וּלְקֶלֶס, עַד שֶׁהַשְּׁאֵרִית הָרוֹצִים לְהִתְחַזֵּק קָשֶׁה לָהֶם מְאֹד, מִפְּנֵי הַלַּחַץ וְהַבִּזָּיוֹן וְהַשְׂחוֹק אֲשֶׁר סְבָבוּם מִבַּיִת וּמִחוּץ, מִקְּרוֹבִים וּמֵרְחוֹקִים. 
וּמִי שֶׁרוֹצָה לַעֲזֹב הַפְּרִיצוּת וּלְהִתְקָרֵב וְלַעֲשׂוֹת כְּמַעֲשֵׂה הַצְּנוּעוֹת, צְרִיכָה לִהְיוֹת נְכוֹנָה לָקַחַת חֵלֶק בְּגוֹרָלָם וְצַעֲרָם וּלְהִתְבַּזּוֹת אִתָּם יַחַד, כִּי לִפְעָמִים נִפְלָטוֹת מִתּוֹךְ הַחֲבוּרָה הַקּוֹדֶמֶת וְנֶעֱמָדִים מִן הַצַּד, וְנַעֲשִׂים כְּמַטָּרָה לְחֵץ, כָּל אֶחָד מַבִּיט, וְכָל אֶחָד מְדַבֵּר, אֶחָד צוֹחֵק וְאֶחָד כּוֹעֵס וְאֶחָד מוֹנֵעַ וְאֶחָד טוֹעֵן וְאֶחָד מְאַיֵּם וְאֶחָד רוֹדֵף וְעוֹשֶׂה צָרוֹת, וְזֶהוּ הַיּוֹתֵר קָשֶׁה לִסְבֹּל, וְאִלּוּ הָיוּ לְכָל הַפָּחוֹת מְבִינִים וּמַרְגִּישִׁים גֹּדֶל הָעִנְיָן, וְגַם הָיוּ מְלֻמָּדִים קְצָת לִהְיוֹת אִישׁ מִלְחָמָה, הָיוּ יְכוֹלִים לְהִתְרַגֵּל וְלַעֲמֹד בַּזֶה, אַךְ מֵחֲמַת הֶעְדֵּר הַהֲבָנָה וְהֶעְדֵּר הָרְגִילוּת לַעֲמֹד בַּמִּלְחָמָה חוֹשְׁבִין: מַה לִּי וְלַצָּרָה הַזֹּאת, וּבוֹרְחִים מִמֶּנּוּ. 
וְהַנַּפְקָא מִנַּהּ בִּידִיעַת הַסִּבּוֹת הַנַּ"ל, כְּדֵי שֶׁיִּתְבּוֹנֵן הָאָדָם אֵיזֶה סִבָּה גּוֹרֶמֶת בְּבֵיתוֹ - וְיֵדַע לְתַקֵּן אֶת הַשֹּׁרֶשׁ. 
יט - המנהגים הנלקחים מחקות הגויים - בכלל אסור ובחקותיהם לא תלכו
הִנֵּה הַמּוֹדוֹת בְּכִסּוּי הָרֹאשׁ וּבִבְגָדִים בְּמִנְעָלִים וּבְהַנְהָגָה וּבְדִבּוּר וּבִכְלֵי הַבַּיִת וְעִנְיְנֵי הַדִּירָה וְכָהֵנָּה וְכָהֵנָּה, רֻבָּם כְּכֻלָּם בִּכְלַל הַלָּאו "וּבְחֻקֹּתֵיהֶם לֹא תֵלֵכוּ". כִּי מְבֹאָר בְּ"יוֹרֵה דֵעָה" (סימן קעח), אֲשֶׁר חֻקּוֹת הָעַכּוּ"ם הַנַּעֲשִׂים לְשֵׁם פְּרִיצוּת, יֵשׁ בָּהֶם לָאו דִּבְחֻקּוֹתֵיהֶם וְגוֹ'. 
וְיָדוּעַ מְקוֹם מוֹצָא הַמּוֹדָה מַה הוּא, שֶׁיּוֹשְׁבִים קְבוּצַת שְׁפָלִים גּוֹיִם מַמְצִיאֵי הַמּוֹדוֹת, וְחוֹשְׁבִים אֵיךְ לְחַדֵּשׁ אֶת גֵּרוּי הַיֵּצֶר, וְכָל מוֹדָה הִיא הַמְצָאָה חֲדָשָׁה לְגָרוֹת הַיֵּצֶר הָרָע וּלְהַרְבּוֹת הַזֻּהֲמָא (לֹא רַק בִּלְבוּשׁ, אֶלָּא גַּם בְּהַנְהָגָה וּבְדִבּוּר וּבְצִיּוּרֵי הַבַּיִת וְצִבְעֵי הַכְּתָלִים וְתֹאַר הָאֲרוֹנוֹת), וְסִדּוּרָם הַכֹּל עַל קֹטֶב זֶה סוֹבֵב אֵיךְ לְגָרוֹת הַיֵּצֶר הָרָע, כַּיָּדוּעַ בָּרוּר לַיּוֹדְעִים. 
וְגַם כָּל הַנַּעֲשָׂה לְשֵׁם שַׁחַץ וְגַאֲוָה נִכְלָל בַּלָּאו הַזֶּה, וּשְׁנֵי אֵלֶּה הֵם הַפְּנִימִיּוּת וְהַנְּשָׁמָה שֶׁל כָּל הַמּוֹדוֹת. 
וְזֶה לְשׁוֹן טוּר "יוֹרֵה דֵעָה" (סימן קעח): 
אָסוּר לָלֶכֶת בְּחֻקּוֹת הָעַכּוּ"ם, אֲפִלּוּ מִנְהָג שֶׁנָּהֲגוּ - אָסוּר לֵילֵךְ בּוֹ, דִּכְתִיב: "וּבְחֻקֹּתֵיהֶם לֹא תֵלֵכוּ". 
וְכֵן כָּתַב הָרַמְבָּ"ם: אֵין הוֹלְכִין בְּחֻקּוֹת הָעַכּוּ"ם, וְלֹא מְדַמִּין לָהֶם, לֹא בְּמַלְבּוּשׁ, וְלֹא בְּשֵׂעָר וְכַיּוֹצֵא בָּהֶם, אֶלָּא יִהְיֶה הַיִּשְׂרָאֵל מֻבְדָּל מֵהֶן יָדוּעַ בְּמַלְבּוּשׁוֹ וּבִשְׁאָר מַעֲשָׂיו, כְּמוֹ שֶׁהוּא מֻבְדָּל בְּמַדָּעוֹ וּבְדֵעוֹתָיו וְלֹא יִלְבַּשׁ מַלְבּוּשׁ הַמְיֻחָד לָהֶם, עַד כָּאן לְשׁוֹנוֹ. 
וּבְ"בֵית יוֹסֵף" הֵבִיא דִּבְרֵי מַהֲרִי"ק בְּשֵׁם סמ"ג שֶׁשְּׁנֵי דַּרְכֵי אֱמוֹרִי יֵשׁ, אֶחָד מִשּׁוּם נִחוּשׁ, וְיֵשׁ אַחֵר מִשּׁוּם חֻקּוֹת הָעַכּוּ"ם וְכוּ', הוּא הַדָּבָר אֲשֶׁר שַׁיָּךְ בּוֹ פְּרִיצוּת מִדֶּרֶךְ הַצְּנִיעוּת וְהָעֲנָוָה וְנָהֲגוּ בּוֹ הָעַכּוּ"ם - גַּם זֶה אָסוּר וְכוּ', דְּקַתָנִי, שֶׁלֹּא תֹאמַר: הוֹאִיל וְהֵן יוֹצְאִין בְּאַרְגָּמָן, אַף אֲנִי אֵצֵא בְּאַרְגָּמָן, הוֹאִיל וְהֵן יוֹצְאִין בְּקִלּוּסִין, אַף אֲנִי וְכוּ', שֶׁהַדְּבָרִים הַלָּלוּ דִּבְרֵי שַׁחַץ וְגַאֲוָה הֵם וְלֹא כָּאֵלֶּה חֵלֶק לְיַעֲקֹב, אֶלָּא דִּבְרֵי יִשְׂרָאֵל וְדַרְכָּם לִהְיוֹת צְנוּעִים וַעֲנָוִים - יִירְשׁוּ אָרֶץ וְלֹא לִפְנוֹת אֶל רְהָבִים. עַד כָּאן. 
וְזֶה לְשׁוֹן שֻׁלְחָן עָרוּךְ "יוֹרֵה דֵעָה" (סימן קעח): אֵין הוֹלְכִין בְּחֻקּוֹת הָעַכּוּ"ם וְלֹא מְדַמִּים לָהֶם (טור בשם הרמב"ם), וְלֹא יִלְבַּשׁ מַלְבּוּשׁ הַמְיֻחָד לָהֶם וְכוּ', אֶלָּא יְהֵא מֻבְדָּל מֵהֶם בְּמַלְבּוּשָׁיו וּבִשְׁאָר מַעֲשָׂיו (שם). וְכָל זֶה אֵינוֹ אָסוּר אֶלָּא בְּדָבָר שֶׁנָּהֲגוּ בּוֹ הָעַכּוּ"ם לְשֵׁם פְּרִיצוּת, כְּגוֹן שֶׁנָּהֲגוּ לִלְבֹּשׁ מַלְבּוּשִׁים אֲדֻמִּים, וְהוּא מַלְבּוּשׁ שָׂרִים וְכַדּוֹמֶה לָזֶה מִמַּלְבּוּשֵׁי הַפְּרִיצוּת. 
וְזֶה לְשׁוֹן אָרְחוֹת צַדִּיקִים (שער הגאוה): לֹא תֵלְכוּ בְּחֻקּוֹת הַגּוֹיִם, וּכְתִיב: "וּבְחֻקֹּתֵיהֶם לֹא תֵלֵכוּ", וְנֶאֱמַר: "הִשָּׁמֶר לְךָ פֶּן תִּנָּקֵשׁ אַחֲרֵיהֶם". הַכֹּל בְּעִנְיָן אֶחָד הוּא - מַזְהִיר שֶׁיְּהֵא יִשְׂרָאֵל מֻבְדָּל בְּמַלְבּוּשָׁיו וּבִדְבָרָיו וּבְכָל מִנְהָגָיו מִן הָעַכּוּ"ם, וְכֵן הוּא אוֹמֵר: "וָאַבְדִּיל אֶתְכֶם מִן הָעַמִּים", עַד כָּאן לְשׁוֹנוֹ. 
וְזֶה לְשׁוֹן סֵפֶר הַחִנּוּךְ (מצוה רס"ב), שֶׁלֹּא לָלֶכֶת בְּחֻקּוֹת הַגּוֹיִים וְכוּ'. 
וְעִנְיַן הַמִּצְוָה שֶׁלֹּא נִתְנַהֵג כָּהֶם בְּמַלְבּוּשֵׁינוּ וְעִנְיָנֵינוּ, וּלְשׁוֹן הַמִּדְרָשׁ בְּלֹא תַעֲשֶׂה: "פֶּן תִּנָּקֵשׁ אַחֲרֵיהֶם", שֶׁמָּא תִּדָּמֶה לָהֶם וְתַעֲשֶׂה כְּמַעֲשֵׂיהֶם, וְהָיָה לְךָ לְמוֹקֵשׁ, שֶׁלֹּא תֹאמַר: הוֹאִיל וְהֵן יוֹצְאִין בְּאַרְגָּמָן וְכוּ'. 
מִשָּׁרְשֵׁי הַמִּצְוָה - כְּדֵי לְהִתְרַחֵק מֵהֶם וּלְגַנּוֹת כָּל הַנְהָגוֹתֵיהֶם וַאֲפִלּוּ בִּלְבוּשׁ, וְהַמִּתְרַחֵק מִכָּל הַנְהָגוֹתֵיהֶם וּמִכָּל נִמּוּסֵיהֶם וְיָשִׂים כָּל לִבּוֹ וּמַחְשְׁבוֹתָיו אֶל ה' יִתְבָּרַךְ בְּמִדּוֹתָיו הַיְקָרוֹת, נַפְשׁוֹ בְּטוֹב תָּלִין וְזַרְעוֹ יִירַשׁ אָרֶץ, וְנוֹהֶגֶת בְּכָל מָקוֹם (אֲפלּוּ בַּאֲמֶרִיקָה - המסדר) וּבְכָל זְמַן (אֲפִלּוּ בַּזְּמַן הָאַחֲרוֹן הַזֶּה - המסדר) בַּזְּכָרִים וּבַנְּקֵבוֹת, וְהָעוֹבֵר עַל זֶה וְעָשָׂה מֵאֵלּוּ שֶׁזָּכַרְנוּ לְהִדָּמוֹת עֲלֵיהֶם, חַיָּב מַלְקוּת, עַד כָּאן לְשׁוֹנוֹ. 
וְזֶה לְשׁוֹן מָרָן בַּעַל דִּבְרֵי חַיִּים (שו"ת חלק א' יורה דעה סימן ל'): 
שֹׁרֶשׁ הַדָּבָר שֶׁהַבּוֹרֵא בָּרוּךְ הוּא וּבָרוּךְ שְׁמוֹ הִבְדִּילָנוּ מִן הָעַמִּים, וְנָתַן לָנוּ תּוֹרָתוֹ הַקְּדוֹשָׁה, תַּרְיַ"ג מִצְווֹת, וּלְהָאֻמּוֹת רַק שֶׁבַע מִצְווֹת בְּנֵי נֹחַ שֶׁלֹּא רָצוּ לְקַבֵּל יוֹתֵר, לָכֵן הָאֻמּוֹת אֵינָם מֻזְהָרוֹת רַק עַל עֲרָיוֹת וְכוּ', אֲבָל עִנְיְנֵי חִלּוּקֵי עֲרָיוֹת מְשֻׁנִּים הֵמָּה מִיִּשְׂרָאֵל כַּיָּדוּעַ, וְגַם עַל הַגּוֹרֵם פִּרְצַת נִאוּף לֹא נִגְזַר עֲלֵיהֶם. 
עָלֵינוּ לִשְׁמֹר חֹק שֶׁלֹּא לְהַלֵּךְ בְּחֻקּוֹתֵיהֶם בְּדָבָר שֶׁהוּא חֲשַׁשׁ פְּרִיצוּת וְנִאוּף אוֹ מִינֵי שַׁחַץ, כִּי בָּזֶה הִבְדִּילָנוּ מִן הָעַמִּים בְּקַבְּלֵנוּ עֹל מַלְכוּתוֹ יִתְבָּרַךְ שְׁמוֹ בְּתַרְיַ"ג מִצְווֹת, וְאֵין אָנוּ רַשָּׁאִים לִפְטֹר עַצְמֵינוּ מִמַּה שֶּׁקִּבַּלְנוּ עָלֵינוּ. 
וְכָל הַהוֹלֶכֶת בְּמַלְבּוּשׁ זוּלָתֵינוּ, בְּדֶרֶךְ שֶׁיֵּשׁ בּוֹ פְּרִיצוּת, עוֹבֶרֶת עַל לָאו וְלוֹקָה מִן הַתּוֹרָה, וַאֲפִלּוּ אֵינָהּ מִתְכַּוֶּנֶת לִדְמוֹת לְהַגּוֹיִים, וַאֲפִלּוּ נִכֶּרֶת בְּיֵתֶר מַלְבּוּשֶׁיהָ שֶׁהִיא יְהוּדִית, וְרַק מַלְבּוּשׁ אֶחָד שֶׁל גּוֹיָה שֶׁמּוֹרָה עַל מְנִיעַת הַצְּנִיעוּת, עוֹבֶרֶת עַל לָאו, עַד כָּאן לְשׁוֹנוֹ. 
הִנֵּה דִּבְרֵי מָרָן ז"ל הָאַחֲרוֹנִים מְרַפְּסִין אִיגְרָא וְזוֹעֲקִין עַד לַשָּׁמַיִם - כִּי כָּל הַלּוֹבֶשֶׁת אֲפִלּוּ רַק מַלְבּוּשׁ אֶחָד שֶׁל גּוֹיָה, שֶׁמּוֹרֶה עַל מְנִיעַת הַצְּנִיעוּת, תֵּדַע שֶׁאוֹחֶזֶת בְּיָדָהּ חֲתִיכַת נְבֵלָה, וְאוֹכֶלֶת מִמֶּנּוּ תָּמִיד. 
וּמַה יַּעֲנוּ לְיוֹם הַדִּין אֵלֶּה הַמְהַדְּרִין אַחַר הַסְּטַייל הֶחָדָשׁ אוֹ הַמַּלְבּוּשִׁים הַקְּצָרִים וּשְׁאָר מִינֵי פְרִיצוּת? 
וְהִנֵּה עוֹלָם וּמְלוֹאוֹ נִמְשָׁכִים אַחֲרֵי הַמּוֹדוֹת בְּכָל עִנְיְנֵיהֶם בַּבַּיִת וּבַחוּץ, בְּמַלְבּוּשׁ וּבְדִירָה וּבְהִתְנַהֲגוּת וְכוּ'. 
אֲבָל בְּנֵי אַבְרָהָם, יִצְחָק וְיַעֲקֹב, בָּנָיו שֶׁל מָקוֹם, שֶׁעָמְדוּ עַל הַר סִינַי וּפָסְקָה זֻהֲמָתָן, וְקִבְּלוּ עֹל מַלְכוּתוֹ יִתְבָּרַךְ, וְיָרְשׁוּ מִדַּת הַבֹּשֶׁת וְהַקְּדֻשָּׁה וְהַצְּנִיעוּת, הֵיאַךְ יַעַזְבוּ גְּדֻלָּתָן וּקְדֻשָּׁתָן וְיֵלְכוּ אַחַר עֲצַת הַשְּׁפָלִים הַלָּלוּ, אֲשֶׁר כָּל עִנְיְנֵיהֶם הֶבֶל וָרִיק, זֻהֲמָה וְהַשְׁחָתָה, אֲשֶׁר בִּן לַיְלָה הָיָה וּבִן לַיְלָה אָבַד. 
גַּם אֵין רָאוּי לְמַחֲזִיקֵי קְדֻשַּׁת אֲבוֹתֵינוּ לְהִתְחַשֵּׁב עִם דַּעְתָּם וְדִבּוּרָם שֶׁל מַחֲזִיקֵי הַמּוֹדוֹת, אוֹ לְהִתְבּוֹשֵׁשׁ מֵהֶם, כִּי שִׁפְלוּת וּבִזָּיוֹן הוּא מְקוֹר הַמּוֹדָה. 
כ - אין לאשה ללבש בגד אדם
בְּ"יוֹרֵה דֵעָה" (סימן קעח ש"ך סק"ג) כָּתַב, שֶׁאֵין דֶּרֶךְ הַצְּנוּעִים לִהְיוֹת אֲדֻמִּים בִּלְבוּשָׁם, וְצֶבַע הַשָּׁחֹר הוּא דֶּרֶךְ צְנִיעוּת וְהַכְנָעָה וְכוּ', מַסֹּרֶת בְּיָדֵינוּ לְהַקְפִּיד עַל לְבִישַׁת הָאָדֹם לִבְנֵי עַמֵּנוּ (מהרי"ק שם). 
וּבְמַסֶּכֶת אָבוֹת כָּתַב: 
אָמַר לוֹ רַב פַּפָּא לְאַבַּיֵּי, מַהוּ הַהֶבְדֵּל שֶׁהָרִאשׁוֹנִים הָיוּ מִתְרַחֲשִׁים לָהֶם נִסִּים, וְאִלּוּ אָנוּ לֹא מִתְרַחֲשִׁים לָנוּ נִסִּים? אָמַר לוֹ: הָרִאשׁוֹנִים הָיוּ מוֹסְרִים נַפְשָׁם עַל קְדֻשַּׁת הַשֵּׁם, וְאִלּוּ אָנוּ, אֵינֶנּוּ מוֹסְרִים נַפְשֵׁנוּ עַל קְדֻשַּׁת הַשֵּׁם. וּכְמוֹ הַמַּעֲשֶׂה בְּרַב אֲדָא בַּר אַהֲבָה שֶׁרָאָה אֶת אוֹתָהּ כּוּתִית שֶׁהָיְתָה לוֹבֶשֶׁת כַּבְבָּלְתָּא בַּשּׁוּק (פֵּרֵשׁ הֶעָרוּךְ: כַּרְבָּלְתָּא הוּא מַלְבּוּשׁ אָדֹם, וְרַב אֲדָא בַּר אַהֲבָה רָאָה גּוֹיָה בָּרְחוֹב מְלֻבֶּשֶׁת מַלְבּוּשׁ אָדֹם), סָבַר דְּבַת יִשְׂרָאֵל הִיא, קָם קָרְעֵיהּ מִנֵּיהּ (חָשַׁב שֶׁהִיא בַּת יִשְׂרָאֵל, עָמַד וּקְרָעוֹ מִמֶּנָּה) אַגְלָאֵי מִלְּתָא דְּכוּתִית הִיא שַׁיְמוּהָ בְּד' מֵאָה זוּזֵי (לַסּוֹף נוֹדַע שֶׁהִיא גּוֹיָה וְדָנוּ אוֹתוֹ לְשַׁלֵּם ד' מֵאוֹת זוּז) וְכוּ'. 
וְהַגְּמָרָא מְבִיאָה מַעֲשֶׂה זוֹ לְדוּגְמָא שֶׁל מְסִירוּת נֶפֶשׁ, הֲרֵי עַד כַּמָּה חָרָה אַפָּם שֶׁל רַבּוֹתֵינוּ עַל הַלּוֹבֶשֶׁת בֶּגֶד אָדֹם וְכַמָּה מָסְרוּ נַפְשָׁם עַל זֶה. 
וְכַמָּה יִכְאַב הַלֵּב עַל הַזִּלְזוּל שֶׁמְּזַלְזְלִים בָּזֶה, וְיֵשׁ בּוֹדִים סְבָרָא לוֹמַר שֶׁלֹּא כָּל מַרְאֵה אָדֹם אָסוּר (וְאֵין יָדוּעַ טַעַם לְחֵלֶק וְלֹא נִזְכְּרָה בִּסְפָרִים, דְּזִיל בָּתַר טַעֲמָא שֶׁהָאָדֹם צֶבַע מַרְעִישׁ וְהַ"פָּאלְמִיג" מַרְעִישׁ בְּיוֹתֵר, אֲבָל גַּם שְׁאָר מַרְאֵי אָדֹם מַרְעִישִׁים וְיֵשׁ בָּהֶם פְּרִיצוּת). 
וְיֵשׁ מְקִלִּין לַקְּטַנּוֹת לְהַלְבִּישָׁן בֶּגֶד אָדֹם, שֶׁהִלְכוֹת צְנִיעוּת נוֹהֲגִים מִבַּת שָׁלֹשׁ שָׁנִים. 
עַל כֵּן, הַיָּרֵא אֶת דְּבַר ה', אַל יָשִׂים לֵב עַל מַה שֶּׁמְּקִלִּים בָּזֶה, וּכְשֵׁם שֶׁבְּכָל הַדּוֹרוֹת נִזְהֲרוּ בָּזֶה גַּם אֲנַחְנוּ בְּעִקְבֵיהֶם נֵצֵא, צְאִי לָךְ בְּעִקְבֵי הַצֹּאן, וְחָלִילָה לָנוּ לְזַלְזֵל בְּמַסֹּרֶת יִשְׂרָאֵל קְדוֹשִׁים. (מחניך קדוש סימן ז') 
כא - צבעים מרעישים
הִנֵּה זֶה עִנְיָן שֶׁאֵין מְקוֹרוֹ בַּהֲלָכָה אֶלָּא בְּהֶרְגֵּשׁ. 
כִּי נִתְבָּאֵר לְעֵיל, בְּסִיַּעְתָּא דִשְׁמַיָּא, דְּעִנְיַן הַצְּנִיעוּת הוּא שֶׁלֹּא לִהְיוֹת נִרְאֵית וְנִשְׁמַעַת, וְעִנְיַן הַפְּרִיצוּת הוּא לִהְיוֹת נִרְאֵית וְלִמְשֹׁךְ עַל עַצְמָהּ עַיִן רוֹאָה. 
וּמוּבָן מִזֶּה שֶׁהַצְּבָעִים הַמַּרְעִישִׁים אֵינָם מִדֶּרֶךְ הַצְּנִיעוּת, וּמִסְתַּבֵּר מְאֹד שֶׁזֹּאת נִכְלָל בַּמֶּה שֶׁאָמְרוּ חֲזַ"ל בְּבֶגֶד אָדֹם. 
וּכְדֶרֶךְ שֶׁאָמְרוּ חֲזַ"ל בְּמִדְרַשׁ תַּנְחוּמָא פָּרָשַׁת וַיִּשְׁלַח: לֹא נִתְּנוּ תַּכְשִׁיטִין לָאִשָּׁה אֶלָּא שֶׁתְּהֵא מִתְקַשֶּׁטֶת בָּהֶן בְּתוֹךְ בֵּיתָהּ, שֶׁאֵין נוֹתְנִין פִּרְצָה לִפְנֵי הַכָּשֵׁר, וּבְיוֹתֵר לִפְנֵי הַגַּנָּב. 
וְהִנֵּה מַה נִּקְרָא צֶבַע מַרְעִישׁ, אִי אֶפְשָׁר לִגְדֹּר בִּכְתָב, כִּי הוּא מִלְּתָא דְּתַלְיָא בִּסְבָרַת כָּל אֶחָד לְפִי רְאוּת עֵינָיו וְהַרְגָּשָׁתוֹ וַהֲבָנָתוֹ. 
כִּי בֶּאֱמֶת כָּל אוֹתָן שֶׁיֵּשׁ לָהֶן הַרְגָּשָׁה בַּצְּנִיעוּת מַרְגִּישִׁים זֹאת בְּעַצְמָן, וּמִבְּלִי שֶׁיְּעוֹרְרוּ אוֹתָן נִזְהָרוֹת לִבְלִי לְהִתְלַבֵּשׁ בִּצְבָעִים מַרְעִישִׁים וּבָאֹפֶן הַמַּרְעִישׁ, אֶלָּא בְּפַשְׁטוּת. 
וְזֶה אֶחָד מִן הַסִּימָנִים הַמֻּבְהָקִים כְּשֶׁחוֹקְרִים עַל מִי שֶׁהִיא, לָדַעַת אִם יֵשׁ בָּהּ בְּעֶצֶם מִדַּת הַצְּנִיעוּת קִנְיַן בַּנֶּפֶשׁ, שֶׁיִּרְאוּ אִם רְגִילָה בְּמַלְבּוּשׁ פָּשׁוּט וּבִצְבָעִים פְּשׁוּטִים אוֹ בָּאֹפֶן הַמַּרְעִישׁ. 
וּכְבָר צָוְחוּ עַל זֶה רַבּוֹתֵינוּ הָרִאשׁוֹנִים, וְאֶחָד מֵהֶן הַגָּאוֹן מוה"ר יַעֲקֹב עֶמְדִּין זַצַ"ל, בַּסִּדּוּר שֶׁלּוֹ (בשער הדלק חלון המצרי), וְזֶה לְשׁוֹנוֹ: וְגֹדֶל חִשְׁקָם לְהִתְעָרֵב בַּגּוֹיִים, לְהִתְנַהֵג בְּקִשּׁוּטֵי מַלְבּוּשֵׁיהֶם בְּדִיּוּק בְּכָל "מוֹדָה חֲדָשָׁה", מַחְמִירִים עַל עַצְמָן וּמְדַקְדְּקִים בָּהֶם יוֹתֵר מֵהָעַמִּים הָהֵם הַמְחַדְּשִׁים אוֹתוֹ, וּלְעוֹלָם תִּרְאֶה אֲפִלּוּ מְשָׁרֶתֶת יְהוּדִית לוֹבֶשֶׁת מִיָּד מַלְבּוּשׁ "מוֹדָה חָדָשׁ" בְּהַתְחָלָתוֹ, בְּטֶרֶם נִתְפַּשֵּׁט בֵּין הֲמוֹן עַם הָאָרֶץ, וְכָל בִּגְדֵי צִבְעוֹנִים חֲדָשִׁים עִם יְשָׁנִים אֵינָם מַסְפִּיקִין לְהַשְׂבִּיעַ תַּאֲוָתָם וְחֶמְדָּתָם, לְהֵרָאוֹת בָּם וּלְהָסֵב אֲלֵיהֶן עֵינֵי כָּל רוֹאֵיהֶן, עַד כָּאן לְשׁוֹנוֹ. 
וּמְבַקֵּשׁ אֱמֶת יָבִין כִּי צָדְקוּ דְּבָרֵינוּ, וְהַדָּבָר חָמוּר הַרְבֵּה יוֹתֵר מֵאֲשֶׁר כָּתַבְנוּ. 
כב - מוסר נורא מלאה אמנו ע"ה
"וַתֵּצֵא דִּינָה בַּת לֵאָה", וְלֹא בַּת יַעֲקֹב הִיא? תְּלָאָהּ הַכָּתוּב בְּאִמָּהּ. מַה לֵּאָה יוֹצְאָנִית, אַף זוֹ יוֹצְאָנִית, וּמִנַּיִן? - דִּכְתִיב, "וַתֵּצֵא דִּינָה לִקְרָאתוֹ", אָמַר יְחֶזְקֵאל (יחזקאל טז, מה): "הִנֵּה כָּל הַמֹּשֵׁל עָלַיִךְ יִמְשֹׁל לֵאמֹר כְּאִמָּה בִּתָּהּ, בַּת אִמֵּךְ אַתְּ וְגוֹ'". לִרְאוֹת - לֵרָאוֹת (פֵּרוּשׁ: כְּתִיב "לִרְאוֹת" בִּבְנוֹת הָאָרֶץ, וְקָרֵי בֵּיהּ: "לֵרָאוֹת" בְּצֵירֵי וְהָרֵישׁ בְּקָמַץ, עֵץ יוֹסֵף), בִּקְשָׁה לִרְאוֹת וְנִרְאֲתָה (פֵּרוּשׁ: הִיא בִּקְּשָׁה רַק לִרְאוֹת אֲחֵרִים, אֲבָל לְבַסּוֹף הִיא נִרְאֲתָה לַאֲחֵרִים - שֶׁאֲחֵרִים רָאוּ אוֹתָהּ), שֶׁנֶּאֱמַר: "וַיַּרְא אוֹתָהּ שְׁכֶם בֶּן חֲמוֹר". עַד כָּאן לְשׁוֹנוֹ. 
וְאַל יַעֲלֶה עַל הַדַּעַת שֶׁיְּצִיאַת דִּינָה, שֶׁכָּל כָּךְ מְדֻבָּר עָלֶיהָ בַּתּוֹרָה וּבְדִבְרֵי חֲזַ"ל, הָיָה בְּאֹפֶן שֶׁיּוֹצְאוֹת הַצִּדְקָנִיּוֹת שֶׁל זְמַנֵּנוּ, כִּי לֹא יָצְאָה לַשּׁוּק שֶׁל הָרַבִּים, אֶלָּא אֵיזֶה פְּסִיעוֹת מִפֶּתַח אָהֳלָהּ, גַּם לֹא מֵעַצְמָהּ יָצְאָה, אֶלָּא בְּתַחְבּוּלָה, כִּדְאָמְרוּ חֲזַ"ל, שֶׁשֶּׁכֵם הֵבִיא בְּנוֹת הָאָרֶץ לִפְנֵי הָאֹהֶל, וְהָיוּ מְנַגְּנוֹת בְּכִנּוֹרוֹת, וְעַל יְדֵי זֶה יָצְאָה לִרְאוֹת אוֹתָן, וְאַף עַל פִּי כֵן נִתְגַּנָּה הָעִנְיָן. 
וּמַה נּוֹרָאִים דִּבְרֵי חֲזַ"ל בְּמִדְרַשׁ רַבָּה פָּרָשַׁת וַיִּשְׁלַח (פרשה פ' א'): וַתֵּצֵא דִּינָה וְכוּ', לֵית אִתְּתָא זַנְיָא עַד דַּבְּרָתָא זַנְיָא, אָמַר לֵיהּ: אִם כֵּן, לֵאָה אִמֵּנוּ זוֹנָה הָיְתָה?! (פֵּרוּשׁ: בִּתְמִיָּה), אָמַר לָהֶם: וַתֵּצֵא לֵאָה לִקְרָאתוֹ וְגו' - יָצְאָה מְקֻשֶּׁטֶת כְּזוֹנָה, לְפִיכָךְ - "וַתֵּצֵא דִּינָה בַּת לֵאָה", עַד כָּאן. 
רְעָדָה תֹּאחֵז לְהַמִּתְבּוֹנֵן בְּאֵיזֶה לָשׁוֹן קָשָׁה מְדַבְּרִים חֲזַ"ל עַל חוּט הַשַּׂעֲרָה שֶׁל פְּגָם שֶׁנִּמְצָא בְּלֵאָה אִמֵּנוּ, שֶׁיָּצְאָה מֵאָהֳלָהּ מְקֻשֶּׁטֶת, וּבְוַדַּאי לֹא יָצְאָה בִּבְגָדִים וְתַכְשִׁיטִין שֶׁיּוֹצְאִים הַיּוֹם, וְלֹא יָצְאָה אֶלָּא אֵיזֶה פְּסִיעוֹת, וְרַק נֶגֶד יַעֲקֹב אָבִינוּ בַּעְלָהּ, וְגַם לֹא הָיָה לְמַרְאֵה עֵינֵי אֲנָשִׁים, כִּי בָּעֶרֶב הָיָה. 
וְכָל כָּךְ גָּדוֹל מַעֲלַת הַיְשִׁיבָה בַּבַּיִת, עַד שֶׁאִמּוֹתֵינוּ הַקְּדוֹשׁוֹת: שָׂרָה, רִבְקָה, רָחֵל וְלֵאָה, אֲשֶׁר יָדוּעַ גֹּדֶל צִדְקָתָן וּמַעֲלָתָן, שֶׁבִּזְכוּתָן אָנוּ חַיִּים, וּבְוַדַּאי הָיָה לָהֶם הַרְבֵּה מַעֲלוֹת וּמַדְרֵגוֹת, וְהָיוּ נְבִיאוֹת (וְיָדוּעַ גֹּדֶל מַעֲלַת הַנָּבִיא), וְאַף עַל פִּי כֵן כְּשֶׁהַתּוֹרָה הַקְּדוֹשָׁה מְסַפֶּרֶת בְּשִׁבְחָן, לָתֵת תֹּאַר לְצִדְקָתָן, קוֹרְאָה אוֹתָן יוֹשְׁבוֹת אֹהֶל, וּבָזֶה מְתֹאָר צִדְקָתָן. 
כִּדְאִיתָא בְּמַסֶּכֶת נָזִיר (כ"ג): "תְּבֹרַךְ מִנָּשִׁים יָעֵל אֵשֶׁת חֶבֶר הַקֵּינִי מִנָּשִׁים בָּאֹהֶל תְּבֹרָךְ" (שופטים ה, כד). מָאן נָשִׁים שֶׁבָּאֹהֶל: שָׂרָה, רִבְקָה, רָחֵל וְלֵאָה, וְכָתְבוּ הַתּוֹסָפוֹת: בְּשָׂרָה כְּתִיב: "הִנֵּה בָּאֹהֶל", בְּרִבְקָה כְּתִיב: "וַיְבִיאֶהָ יִצְחָק הָאֹהֶלָה שָׂרָה אִמּוֹ", בְּרָחֵל וְלֵאָה כְּתִיב: "וַיֵּצֵא מֵאֹהֶל לֵאָה וַיָּבֹא בְּאֹהֶל רָחֵל". הֲרֵי הַכָּתוּב קוֹרְאָן נָשִׁים בָּאֹהֶל, וּפַשְׁטוּת הַכַּוָּנָה עַל שֵׁם הַצְּנִיעוּת שֶׁל יְשִׁיבַת אֹהֶל. 
אַחֵינוּ, הַבִּיטוּ נָא וּרְאוּ וְהִתְבּוֹנְנוּ בְּכָל פְּרָט וּפְרָט מִדִּבְרֵי חֲזַ"ל הַנַּ"ל כַּמָּה חָמוּר עִנְיָן זֶה, וְנַעֲשֶׂה נָא חֶשְׁבּוֹן, נִרְאֶה אֵיךְ תָּאֳרוֹ שֶׁל עִנְיָן "כָּל כְּבוּדָּה" אֶצְלֵנוּ - בַּעֲווֹנוֹתֵינוּ הָרַבִּים - הַנָּשִׁים מְמַלְּאוֹת אֶת הָרְחוֹבוֹת בְּטִיּוּלִים יוֹם יוֹם, וּבִגְדֵיהֶם וְתַכְשִׁיטֵיהֶם מַבְהִיקִים לְמֵרָחוֹק, וּמִכָּל שֶׁכֵּן בְּשַׁבָּת וְיוֹם טוֹב, הָרְחוֹב מָלֵא מַמָּשׁ, וְקוֹלָן נִשְׁמָע בֶּהָמוֹן חוֹגֵג, בִּשְׂחוֹק וְקַלּוּת רֹאשׁ, וּמְפַטְפְּטִים בְּקוֹל רָם, לְהֵפֶךְ מַמָּשׁ מִכָּל מַהוּתָהּ שֶׁל בַּת יַעֲקֹב, וְעַל זֶה דָּוֶה לִבֵּנוּ, עַל אֵלֶּה חָשְׁכוּ עֵינֵינוּ, הֲלֹא בָּזֶה תָּלוּי שַׁיָּכוּתֵינוּ לַאֲבוֹתֵינוּ הַקְּדוֹשִׁים. 
וְאָנָה אָנוּ בָּאִים, הַאִם נִשְׁקָע, חַס וְשָׁלוֹם, בְּבוֹר שַׁחַת הַזֻּהֲמָה, וְנִהְיֶה הֵפֶךְ מִקְּדֻשַּׁת יִשְׂרָאֵל, וְנִפְנֶה עֹרֶף לִקְדֻשַּׁת אֲבוֹתֵינוּ וְאִמּוֹתֵינוּ הַקְּדוֹשִׁים, חַס וְשָׁלוֹם?! 
הֲלֹא כָּל הָעֵדָה כֻּלָּם קְדוֹשִׁים, וְכָל אֶחָד רוֹצֶה לִהְיוֹת נֶחְשָׁב בֵּין עַם הַקֹּדֶשׁ וּלְהִקָּרֵא מִבְּנֵי אַבְרָהָם, יִצְחָק וְיַעֲקֹב, וּרְצוֹן כֻּלָּנוּ לַעֲשׂוֹת רְצוֹן אָבִינוּ שֶׁבַּשָּׁמַיִם, וּמִי מְעַכֵּב? שְׂאוֹר שֶׁבָּעִסָּה וְשִׁעְבּוּד מַלְכֻיּוֹת, שֶׁאָנוּ נִמְצָאִים בְּיָם שֶׁל זֻהֲמָה וְהֶפְקֵרוּת. 
נִתְעוֹרֵר נָא וּנְעוֹרֵר אֶת בְּנֵי בֵיתֵנוּ מִן הַשִּׁכְרוּת וְהַבִּלְבּוּל הַזֶּה - אַל נָא נִרְאֶה כְּבָלַע אֶת הַקֹּדֶשׁ, עַד מָתַי יִהְיֶה זֶה לָנוּ לְמוֹקֵשׁ? נִתְחַזֵּק כֻּלָּנוּ לַעֲלוֹת מִטִּיט הַיָּוֶן הַזֶּה, וְכָל אֶחָד יְעוֹרֵר גַּם אֲחֵרִים שֶׁאַל יֵלְכוּ אַחַר הֶעָרֵב וְהַנָּעִים לְפִי שָׁעָה, אֶלָּא נִתְאַמֵּץ לָשׁוּב אֶל מְקוֹם מַחֲצַבְתֵּנוּ לִקְדֻשַּׁת יִשְׂרָאֵל, לִקְדֻשַּׁת אֲבוֹתֵינוּ וְאִמּוֹתֵינוּ, וּלְהִנָּתֵק בְּכֹחַ מֵהֶרְגֵּל הָרַע הַזֶּה (וְכָל הַתְחָלוֹת קָשׁוֹת, אֲבָל אַחַר כָּךְ אֶפְשָׁר לַעֲמֹד בּוֹ בְּנָקֵל) וּבְוַדַּאי יִתְקַיְּמוּ בִּרְכוֹת חֲזַ"ל הַנַּ"ל עַל הַנִּזְהָרִים בָּזֶה. 
כג - פאה נכרית
וְנַעְתִּיק קְטָעִים מֵהַקְדָּמַת סֵפֶר דַּת יְהוּדִית כְּהִלְכָתָהּ (בִּקְצָת הוֹסָפָה). 
א. הַפְלֵא וָפֶלֶא עַל רַבִּים שׁוֹמְרֵי תוֹרָה וּמִצְווֹת וְתַלְמִידֵי חֲכָמִים, מְדַקְדְּקִים בְּתַכְלִית, וּמְעוֹרְרִים אֲפִלּוּ עַל קַלּוֹת כְּבַחֲמוּרוֹת, וּבִשְׁאָר עִנְיָנִים חוֹשְׁשִׁים אֲפִלּוּ עַל חֲשָׁשׁ קָטָן וְרָחוֹק, וּמַחְמִירִים לְפִי שִׁיטָה יְחִידָה שֶׁאֵינָהּ הֲלָכָה, וּבְעִנְיַן הַפֵּאָה מַעֲלִימִים עַיִן כְּאִלּוּ אֵין מְעַרְעֵר בַּדָּבָר, וּבֶאֱמֶת לְדַעַת הַרְבֵּה מִגְּדוֹלֵי הַפּוֹסְקִים נְשׁוֹתֵיהֶם עוֹבְרוֹת עַל לָאו דְּאוֹרַיְתָא אוֹ דְּרַבָּנָן. 
ב. מַדּוּעַ אֵינָן חוֹשְׁשׁוֹת שֶׁמָּא פֵּאָה נָכְרִית שֶׁבִּזְמַנֵּנוּ הָעֲשׂוּיָה בְּיֹפִי רַב (כְּלוֹמַר בִּפְרִיצוּת רַב) וְגַם בְּשׁוּם אֹפֶן אֵינוֹ נִכָּר שֶׁהֵם שְׂעַר נָכְרִי, אֵינוֹ בִּכְלַל זוֹ הַמֻּתֶּרֶת לְדַעַת הַמְּקִלִּין (וְכֵן הוּא בָּרוּר). 
ג. אִם אֵין הַדָּבָר וַדַּאי לָהֶם לְאִסּוּר, עַל כָּל פָּנִים מִידֵי סָפֵק לֹא יוֹצְאִים, שֶׁהֲרֵי הָאוֹסְרִים רַבִּים וּגְדוֹלִים בְּחָכְמָה וּבְמִנְיָן. 
ד. אִם הֻתַּר לַהֲמוֹן עַם פֵּאָה נָכְרִית לְמַעַן לֹא יִכָּשְׁלוּ בְּחָמוּר מִזֶּה בִּפְרִיעַת רֹאשׁ מַמָּשׁ, וְנֶאֶלְצוּ לְמַעַן זֹאת לִסְמֹךְ עַל הֶתֵּר דָּחוּק, וּלְעִתִּים הָיָה גַּם קְצָת מְסִירַת נֶפֶשׁ לָלֶכֶת בְּפֵאָה נָכְרִית וְלֹא בְּגִלּוּי רֹאשׁ מַמָּשׁ, אֲבָל אֵיךְ הָיָה זֹאת לְהֶתֵּר גָּמוּר לְכַתְּחִלָּה. 
ה. הַמְעַיֵּן בְּתוֹךְ הַמַּשָּׂא וּמַתָּן שֶׁבְּדִבְרֵי הַגְּדוֹלִים יִרְאֶה בַּעָלִיל כִּי אַף הַמַּתִּירִין לֹא נִתְכַּוְּנוּ לְפֵאָה נָכְרִית דְּהַיּוֹם הַנֶּחְבֶּשֶׁת עַל כָּל הָרֹאשׁ, וְעַל פִּי רֹב עֲשׂוּיָה בְּשַׁחְצָנוּת יְתֵרָה בְּטַעַם הָרְחוֹב הַפָּרוּעַ, רַחֲמָנָא לִצְלַן. 
וְכֵן אַף מַה שֶּׁרָאוּ אוֹ שָׁמְעוּ עַל כַּמָּה אֲחָדִים מִגְּדוֹלֵי הַדּוֹר הַקּוֹדֵם שֶׁהָלְכוּ בְּפֵאָה נָכְרִית, אֲבָל בְּוַדַּאי לֹא הָיוּ עֲשׂוּיִים בִּפְרִיצוּת כְּמוֹ אֵלֶּה שֶׁל הַיּוֹם וְלָכֵן אַךְ רְמִיָּה הוּא לִסְמֹךְ עַל הַשִּׁיטוֹת הַמְּקִלִּין אוֹ עַל הַגְּדוֹלִים שֶׁהֵקֵלּוּ. 
ו. בְּנֵי הַתּוֹרָה נוֹשְׂאִים אֶת הָאַחֲרָיוּת שֶׁיִּלְמְדוּ מֵהֶם הֶהָמוֹן, וּכְעִנְיָן שֶׁאָמְרוּ: חֲכָמִים הִזָּהֲרוּ בְּדִבְרֵיכֶם וְכוּ', כִּי בֶּן הַתּוֹרָה פּוֹתֵחַ פֶּתַח כְּפִתְחוֹ שֶׁל מַחַט, וְהֶהָמוֹן פּוֹתְחִים פִּרְצָה כְּפִתְחוֹ שֶׁל אוּלָם, בֶּן הַתּוֹרָה מֵקֵל קְצָת, וְהֶהָמוֹן מֵקֵל הַרְבֵּה. 
ז. וּבֶאֱמֶת הָיָה רָאוּי לִהְיוֹת בְּהֵפֶךְ, אֲשֶׁר בְּדוֹר פָּרוּץ יִתְחַזְּקוּ בְּנֵי הַתּוֹרָה בְּיֵתֶר שְׂאֵת לַעֲמֹד נֶגֶד הַפְּרָצוֹת, לְמַעַן יִלְמְדוּ מֵהֶם הֶהָמוֹן, וְכִדְאִיתָא בְּשַׁעֲרֵי תְּשׁוּבָה לְר"י (שער ג' נ"ז), וְזֶה לְשׁוֹנוֹ: וְחוֹבָה עַל כָּל יְרֵא שָׁמַיִם אֲשֶׁר הוּא טְהוֹר לֵב לְהָעִיר קִנְאָה, כִּי יִרְאֶה וְהִנֵּה יַד הַשָּׂרִים וְהַסְּגָנִים בַּמַּעַל, וְאָמְרוּ רַבּוֹתֵינוּ (בראשית רבה כ"ו ה'): כָּל פִּרְצָה שֶׁאֵינָהּ מִן הַגְּדוֹלִים אֵינָהּ פִּרְצָה, שֶׁנֶּאֱמַר (עזרא ט, ב): "וְיַד הַשָּׂרִים וְהַסְּגָנִים הָיְתָה בַּמַּעַל הַזֶּה רִאשׁוֹנָה", עַד כָּאן לְשׁוֹנוֹ. לָכֵן רָאוּי שֶׁהֵם יַעַמְדוּ בַּפֶּרֶץ. 
ח. וְהַתֵּרוּץ הַנָּכוֹן לְכָל הַנַּ"ל, שֶׁכֹּחַ הַיֵּצֶר גָּדוֹל מְאֹד בְּעִנְיָנִים אֵלֶּה, כִּי הַצְּנִיעוּת הוּא אֶחָד מֵעִקָּרֵי נִסְיוֹנוֹת זְמַנֵּנוּ, וְזֶהוּ הַמָּקוֹר לְהָאָזְנַיִם הַסְּתוּמוֹת וּלְחִפּוּשׂ הַהֶתֵּרִים וְלַסְּבָרוֹת הָעֲקַלְקַלּוֹת. 
וְהָרְאָיָה עַל זֶה, כִּי יֵשׁ מַלְבּוּשִׁים אֲסוּרִים בְּלִי שׁוּם חוֹלֵק, וְאֵין בָּהֶם שׁוּם תֵּרוּץ, וְגַם הֵם נִפְרְצוּ, בַּעֲווֹנוֹתֵינוּ הָרַבִּים, אֵצֶל אוֹתָם הָאֲנָשִׁים בְּעַצְמָם, שֶׁהַתֵּרוּץ בְּפִיהֶם עַל פֵּאָה נָכְרִית, וּמַה יַּעֲנוּ עַל שְׁאָר מַלְבּוּשֵׁי וּמִנְהֲגֵי פְרִיצוּת? וַאֲפִלּוּ אִם הָאֲנָשִׁים יִרְצוּ לְתַקֵּן, הַנָּשִׁים לֹא יֹאבוּ וְלֹא יִשְׁמְעוּ, וַאֲפִלּוּ אַחַר שֶׁמּוֹדִיעִים לָהֶם הָאִסּוּר וְטוֹעֲנִים אִתָּם, לָרֹב, אִי אֶפְשָׁר לְהַטּוֹת רְצוֹנָם, וְהַכֹּל כִּי הַיֵּצֶר הָרָע גָּבַר מְאֹד, וִיכוֹלִים לִהְיוֹת קִיצוֹנִי בִּשְׁאָר עִנְיָנִים, כִּי שָׁם אֵין מִתְגַּבֵּר כָּל כָּךְ הָרָצוֹן הָרָע לְהֵפֶךְ, אֲבָל בָּזֶה הָאָזְנַיִם וְהַלִּבּוֹת סְתוּמִים, וְיֵשׁ לְלָמְדָם מִתְּחִלָּה יְסוֹדוֹת הַיַּהֲדוּת, לְהַגְדִּיל יִרְאַת ה', וְלִהְיוֹת חָרֵד עַל קִיּוּם הַתּוֹרָה (בְּדֶרֶךְ סְתָם לֹא עַל פְּרָט זֶה אוֹ זֶה), וְלִקְבֹּעַ בֶּאֱמֶת בְּקֶרֶב הַלֵּב מַאֲמַר הַכָּתוּב(קהלת א, ב־ג): "הֲבֵל הֲבָלִים הַכֹּל הָבֶל, מַה יִּתְרוֹן לָאָדָם בְּכָל עֲמָלוֹ שֶׁיַּעֲמֹל תַּחַת הַשָּׁמֶשׁ", וְרַק דָּבָר אֶחָד יֵשׁ בָּעוֹלָם: "אֶת הָאֱלֹקִים יְרָא וְאֶת מִצְוֹתָיו שְׁמֹר כִּי זֶה כָּל הָאָדָם" (שם יב, יג), וְשֶׁהָעוֹלָם הַזֶּה הוּא רַק פְּרוֹזְדּוֹר וּמַעֲבָר וְיוֹמָא דְּשׁוּקָא, שֶׁקּוֹנִים בּוֹ סְחוֹרָה בְּזוֹל, וּמְבִיאִים לַטְּרַקְלִין, לַבַּיִת הָאֲמִתִּי וְהַנִּצְחִי, שֶׁהוּא הָעוֹלָם הַבָּא, הַתְקֵן עַצְמְךָ בִּפְרוֹזְדּוֹר כְּדֵי שֶׁתִּכָּנֵס לִטְרַקְלִין, וְגַם לְהַלְהִיב לִבָּם לִמְסִירַת נֶפֶשׁ עַל דְּבַר ה', וְלִהְיוֹת עַז כַּנָּמֵר נֶגֶד כָּל אֲשֶׁר מִסָּבִיב, שֶׁלֹּא לְהִתְבַּיֵּשׁ וְלֹא לְהִתְפַּעֵל מִשּׁוּם אֶחָד בְּכָל מַצָּב שֶׁהוּא, הֵן כָּל אֵלֶּה הַיְסוֹדוֹת וְכַיּוֹצֵא בָּאֵלֶּה יֵשׁ לִלְמֹד וּלְהִתְרַגֵּל וְלִקְבֹּעַ בֶּאֱמֶת בְּקֶרֶב לֵב עַצְמוֹ וּבְקֶרֶב לֵב בְּנֵי בֵּיתוֹ. וְכָל אֲשֶׁר יוֹסִיפוּ לִלְמֹד וּלְהִתְרַגֵּל בְּהַיְסוֹדוֹת, יַתְחִיל לִהְיוֹת נִפְתַּח אָזְנֵיהֶם וְלִבָּם לְאַט לְאַט יוֹתֵר וְיוֹתֵר, עַד שֶׁיַּעַמְדוּ גַּם בַּנִּסְיוֹנוֹת הַקָּשִׁים, בְּעֶזְרַת ה' יִתְבָּרַךְ. וְיֵשׁ לִפְעָמִים שֶׁהַנָּשִׁים יֵשׁ בָּהֶם יִרְאַת שָׁמַיִם וְאַמִּיצוֹת וְאֵיתָנוֹת בְּרוּחָן נֶגֶד הַסְּבִיבָה, וְגַם מוּכָנוֹת לַעֲשׂוֹת רְצוֹן בַּעְלָן, אַךְ שְׁתִיקַת הַבַּעַל הוּא הַגּוֹרֵם, כִּי לֹא אִכְפַּת לֵיהּ. וַה' יִתְבָּרַךְ יְעוֹרְרֶנּוּ מִן הַתַּרְדֵּמָה בְּחֶסֶד, לִהְיוֹת חָרֵד עַל דְּבָרָיו. 
כד - ארך הבגדים
דַּעַת מָרָן הַ"חֲזוֹן אִישׁ" בְּאֹרֶךְ בִּגְדֵי הַקְּטַנּוֹת בְּנוֹת שֵׁשׁ שָׁנִים - 10 ס"מ לְמַטָּה מִן הַבֶּרֶךְ, וְאֵצֶל הַקְּטַנּוֹת בְּנוֹת שֵׁשׁ - 10 ס"מ לְמַטָּה מֵהַבֶּרֶךְ, הוּא רֹב הָרֶגֶל, כְּדַעַת הַגְּדוֹלִים הַנַּ"ל, וְאִם כֵּן לַגְּדוֹלוֹת צָרִיךְ לִהְיוֹת יוֹתֵר מ־10 ס"מ, כְּדֵי שֶׁיִּתְכַּסֶּה רֹב הָרֶגֶל. 
אֲבָל יָרוֹד יָרַדְנוּ מִבַּתְּחִלָּה, וּבַעֲוֹנוֹתֵינוּ הָרַבִּים הִצְלִיחַ מַעֲשֵׂה שָׂטָן לְמַלֹּאת אֶת הָעוֹלָם זֻהֲמָא וּפְרִיצוּת בְּאֹפֶן נוֹרָא, וּבְנֵי אָדָם הוֹלְכִים כְּחַיּוֹת הַיַּעַר מַמָּשׁ, וּבַעֲווֹנוֹתֵינוּ הָרַבִּים זֹאת הִשְׁפִּיעַ גַּם עָלֵינוּ וְגַם עַל בָּתֵּינוּ, וּבֵין שְׁאָר הַקִּלְקוּלִים נִכְנָס גַּם קִלְקוּל זֶה לְקַצֵּר הַמַּלְבּוּשִׁים, וּבַעֲווֹנוֹתֵינוּ הָרַבִּים כָּל כָּךְ גָּבַר הַיְרִידָה, עַד שֶׁיֵּשׁ בְּמַחֲנֵנוּ אֲפִלּוּ נְשׂוּאוֹת שֶׁבִּגְדֵיהֶן לְמַעְלָה מִן הַבֶּרֶךְ, שֹׁמּוּ שָׁמַיִם! אוֹי לָנוּ שֶׁכָּךְ עָלְתָה בְּיָמֵינוּ, כִּי לֹא רַק לְעַצְמָן הֵן חוֹטְאוֹת אֶלָּא מַחֲטִיאוֹת הָרַבִּים, וְשׂוֹרְפִים נִשְׁמוֹת יִשְׂרָאֵל בְּאֵשׁ הַטֻּמְאָה, כִּי אוֹי לָעֵינַיִם הָרוֹאוֹת אֶת הַפְּרִיצוּת הַזֶּה, וְאֵלֶּה הַחֲצִיפוֹת מְרִימוֹת רֹאשׁ, וְנָשִׁים רַבּוֹת מִתְבַּיְּשׁוֹת וּמְקַצְּרוֹת הַמַּלְבּוּשִׁים, כִּי הַמְדַקְדְּקוֹת בַּצְּנִיעוּת שֶׁלֹּא לְקַצֵּר, מְדַקְדְּקִים גַּם שֶׁלֹּא לְהַאֲרִיךְ לְמַטָּה מִן הַבֶּרֶךְ, וְהַמַּאֲרִיכוֹת קְצָת לְמַטָּה מִן הַבֶּרֶךְ, כְּבָר נֶחְשָׁבוֹת הַיּוֹם בֵּין הַצְּנוּעוֹת בְּיוֹתֵר. 
וּמִנְהַג הֲלִיכַת הַקְּטַנּוֹת הוּא נוֹרָא, נֶהֶפְכוּ אֶצְלָן סִדְרֵי בְרֵאשִׁית - נִדְמֶה כִּמְעַט שֶׁאֵין לָהֶן מַלְבּוּשׁ (כִּי הוּא קָצָר כָּל כָּךְ, שֶׁאֵין בּוֹ כְּדֵי לְכַסּוֹת כָּלוּם, וְהַשֵּׂכֶל שׁוֹאֵל: מַה תּוֹעֶלֶת בְּמַלְבּוּשׁ זֶה, אִם מַלְבּוּשׁ אַתֶּם רוֹצִים, הַאֲרִיכוּהוּ שֶׁיְּכַסֶּה, וְאִם לֹא אִכְפַּת לָכֶם בַּכִּסּוּי, אֵין תּוֹעֶלֶת בּוֹ), וְלֹא עוֹד אֶלָּא הַלּוֹבֶשֶׁת לְמַטָּה מִן הַבֶּרֶךְ קוֹרִין לָהּ "מְשֻׁגַּעַת" (אִם כֵּן סִימַן הַחָכְמָה - הַקַּצְרָנוּת, וְכָל שֶׁתִּתְקַצֵּר הַמַּלְבּוּשׁ - תִּגְדַּל הַחָכְמָה, מִי יְגַלֶּה עָפָר מֵעֵינֵיכֶם, אִמּוֹתֵינוּ וּזְקֵנוֹתֵינוּ לִרְאוֹת בְּחָכְמַת צֶאֱצָאֵיכֶם, חָכְמָה נִפְלָאָה שֶׁאַתֶּם לֹא זְכִיתֶם לָהּ). 
וְהִנֵּה נִתְפַּרְסְמוּ כַּמָּה שִׁעוּרִים בְּעִנְיַן אֹרֶךְ הַבְּגָדִים. 
לִפְנֵי כַּמָּה שָׁנִים הִתְקַיְּמָה אֲסֵפַת נָשִׁים בִּירוּשָׁלַיִם עִיר הַקֹּדֶשׁ ת"ו, שֶׁהִשְׁתַּתְּפוּ בָּהּ כְּאֶלֶף נָשִׁים, אֲסֵפַת הִתְעוֹרְרוּת לִצְנִיעוּת, וּפִרְסֵם הַבַּדַ"צ שִׁעוּר הָאֲרִיכוּת לְכָל הַפָּחוֹת 10 ס"מ תַּחַת הַבֶּרֶךְ, וּבְווּילִיאַמְסְבּוּרְג נִתְפַּרְסֵם 5 ס"מ. וּפִרְסְמוּ שָׁם זֹאת, כִּי, בַּעֲווֹנוֹתֵינוּ הָרַבִּים, כָּל כָּךְ גָּבַר הַיֵּצֶר הָרָע בָּזֶה, וְכָל כָּךְ הִתְעַקְּשׁוּ עָלָיו מְאֹד מְאֹד, עַד שֶׁמְּנַסִּים לְפַרְסֵם שִׁעוּר קָטָן, אוּלַי יְקַיְּמוּ לְכָל הַפָּחוֹת זֹאת. וּמָרָן הַגָּהַ"ק מִסָּאטְמֶער שְׁלִיטָ"א מִתְאוֹנֵן עַל שֶׁאֵין שׁוֹמְעִין לוֹ בָּזֶה, (מִפִּי עֵד שְׁמוּעָה), וּלְדַעְתּוֹ יֵשׁ לְהַאֲרִיךְ הַשְּׂמָלוֹת יוֹתֵר מִ־10 ס"מ, כִּי בֶּאֱמֶת אֵין לְשִׁעוּרִים אֵלּוּ מָקוֹם בַּסְּפָרִים, אַךְ הַכַּוָּנָה בָּהֶם, שֶׁלֹּא יִתְגַּלֶּה לְמַעְלָה מִן הַבֶּרֶךְ, כִּי זֹאת בְּוַדַּאי אִסּוּר וּפְרִיצוּת גָּדוֹל מְאֹד, כִּי אִם אֵין הַבֶּגֶד אָרֹךְ הַרְבֵּה לְמַטָּה מֵהַבֶּרֶךְ וְגַם רָחָב, אִי אֶפְשָׁר שֶׁלֹּא יִתְגַּלֶּה לְמַעְלָה מִן הָאַרְכּוּבָה בְּכָל פַּעַם שֶׁמַּגְבִּיהִים הַיָּדַיִם, אוֹ מִתְכּוֹפְפִים, אוֹ יוֹשְׁבִים, אוֹ עוֹלִים בְּמַעֲלוֹת, וְלָכֵן שִׁעֲרוֹ הָרַב הַגָּאוֹן שְׁלִיטָ"א עַל פִּי סְבָרָא, שֶׁבְּשִׁעוּר זֶה לֹא יִתְגַּלֶּה, וְהַלְּוַאי יְקַיְּמוּ זֹאת. אֲבָל מוּבָן שֶׁהַדָּבָר מִשְׁתַּנֶּה לְפִי הַקּוֹמָה וּלְפִי הַבֶּגֶד. 
וְכָל מִי שֶׁיֵּשׁ בָּהּ יִרְאַת שָׁמַיִם, וְיוֹדַעַת שֶׁהַקָּדוֹשׁ־בָּרוּךְ־הוּא אֱמֶת, וְרוֹאֶה כָּל תְּנוּעָה, אִם רַק תִּרְצֶה לָדַעַת הָאֱמֶת, אֵיךְ תְּרַמֶּה עַצְמָהּ שֶׁאֹרֶךְ בִּגְדָּהּ יֵשׁ בּוֹ דַּי שֶׁלֹּא יִתְגַּלֶּה בְּשׁוּם אֹפֶן לְמַעְלָה מִן הַבֶּרֶךְ, וְאִם כְּלַפֵּי בַּעְלָהּ תּוּכַל לְהִתְעַקֵּשׁ עַל כָּל מַשֶּׁהוּ שֶׁהוּא דּוֹרֵשׁ לְהַאֲרִיךְ, אֲבָל מַה תַּעֲנֶה לְיוֹם הַדִּין לִפְנֵי בֵּית דִּין שֶׁל מַעְלָה, בְּעֵת שֶׁתַּעֲמֹד לִפְנֵי יוֹדֵעַ הָאֱמֶת. 
וְהִנֵּה אַבְרֵכִים עֲמֵלִים וְעוֹבְדִים עֲבוֹדָה רַבָּה לִפְעֹל בְּבֵיתָם לְהַאֲרִיךְ הַבְּגָדִים וְכַדּוֹמֶה, יִישַׁר כֹּחָם וְהַלְוַאי שֶׁיַּצְלִיחוּ. וְלוּ חָכְמוּ, יַשְׂכִּילוּ לַעֲבֹד זְמַן רַב לְהַשְׁרִישׁ בְּקֶרֶב הַלֵּב שֶׁאֲנַחְנוּ יְהוּדִים, וְיֵשׁ לָנוּ בּוֹרֵא וּמֶלֶךְ עוֹלָם, וְיֵשׁ לָנוּ תּוֹרָה שֶׁצֻּוֵּינוּ עָלֶיהָ, וְיֵשׁ דִּין וְחֶשְׁבּוֹן, וְיֵשׁ גַּן עֵדֶן וְיֵשׁ גֵּיהִנָּם, וּלְהַרְגִּילָהּ לְאַט לְאַט שֶׁלֹּא לְהִתְבַּיֵּשׁ מִן הַמַּלְעִיגִים, אָז הָיוּ פּוֹעֲלִים יוֹתֵר. 
אַחֵינוּ, נִפְקַח נָא עֵינֵינוּ, כַּמָּה רְחוֹקִים אָנוּ מִצְּנִיעוּת אִמּוֹתֵינוּ, הַבֹּשֶׁת אָכְלָה אֶת יְגִיעַ אֲבוֹתֵינוּ, הַבּוּשָׁה הָרָעָה הֶחֱרִיבָה אֶת בֵּיתֵינוּ וְשָׂרְפָה אֶת נִשְׁמָתֵנוּ, וְהָגְלֵנוּ לְבֵין דַּרְכֵי הָאֻמּוֹת. 
עַל מָה וְלָמָּה נִשָּׁאֵר בַּשִּׁפְלוּת הַזֶּה? הֲלֹא יוֹדְעִים אָנוּ שֶׁאֵין זֹאת רְצוֹן ה', וְלֹא זֶהוּ דֶּרֶךְ אֲבוֹתֵינוּ, וּמִי מְעַכֵּב בְּיָדֵינוּ? - הֲלֹא רַק הַבּוּשָׁה הָרָעָה. נִתְחַזֵּק נָא וּנְחַזֵּק אֶת בֵּיתֵנוּ, נַרְגִּילָם לְאַט לְאַט לְהָסִיר הַבּוּשָׁה הָרָעָה, וְלַעֲמֹד בְּתַקִּיפוּת נֶגֶד כָּל אֲשֶׁר סְבָבוּנוּ. 
כִּי בֶּאֱמֶת הָרוֹצָה לְהִתְנַהֵג בְּעִנְיָן זֶה כִּרְצוֹן ה', וְלֶאֱחֹז בְּדַרְכֵי אֲבוֹתֵינוּ וּמִנְהֲגֵי אִמּוֹתֵינוּ (שֶׁעֲלֵיהֶם בְּנוּיִים הִלְכוֹת וְעִנְיְנֵי הַצְּנִיעוּת), צְרִיכָה לְהַאֲרִיךְ הַבֶּגֶד לֹא רַק בִּשְׁבִיל שֶׁלֹּא יִתְגַּלֶּה לְמַעְלָה מִן הַבֶּרֶךְ, אֶלָּא שֶׁגַּם חֵלֶק הַתַּחְתּוֹן שֶׁל הָרֶגֶל לְמַטָּה מִן הַבֶּרֶךְ עַצְמוֹ, גַּם רָאוּי לְהִתְחַסֵּד וּלְכַסּוֹתוֹ. 
עַל כֵּן, כֹּל הַמַּרְבָּה לְהַאֲרִיךְ יוֹתֵר, יָצְאָה יוֹתֵר יְדֵי חוֹבַת הַצְּנִיעוּת שֶׁאֲנַחְנוּ מְחֻיָּבִים בָּהּ. 
וּמַעֲשֶׂה רַב שָׁמַעְתִּי מִפִּי "תַּלְמִיד" חָכָם מֻפְלָג שְׁלִיטָ"א (מִבְּנֵי בְּרָק, מִבָּאֵי בֵּיתוֹ שֶׁל מָרָן החזו"א זַצַ"ל), שֶׁפַּעַם אַחַת הָיָה אֲסֵפַת מְנַהֲלֵי בָּתֵּי סֵפֶר לְבָנוֹת אוֹדוֹת תִּקּוּן הַצְּנִיעוּת בֵּין הַתַּלְמִידוֹת, וּמָרָן הַ"חֲזוֹן אִישׁ" הִשְׁתַּתֵּף בּוֹ, וְהָיָה הַמְדֻבָּר לִקְבֹּעַ שִׁעוּר בִּגְדֵי צְנִיעוּת לְהַתַּלְמִידוֹת, וְהָיָה דַּעַת הַ"חֲזוֹן אִישׁ", שֶׁבְּנוֹת שֵׁשׁ שָׁנִים יִהְיֶה אֹרֶךְ בִּגְדֵיהֶן לֹא פָּחוֹת מ־10 ס"מ, וְטָעֲנוּ עָלָיו שֶׁחֲצִי הַהוֹרִים יוֹצִיאוּ בְּנוֹתֵיהֶם מִבֵּית הַסֵּפֶר, אֲבָל מָרָן הַ"חֲזוֹן אִישׁ" לֹא רָצָה בְּשׁוּם אֹפֶן לְוַתֵּר עַל זֶה, וְעָמַד בְּתַקִּיפוּת עַל דַּעְתּוֹ וְהֵשִׁיב לָהֶם: מִי אוֹמֵר שֶׁה' יִתְבָּרַךְ צָרִיךְ בֵּית סֵפֶר שֶׁל שְׁבַע מֵאוֹת יְלָדִים, דַּי לוֹ בִּשְׁלֹשׁ מֵאוֹת וַחֲמִישִׁים, וְהֵן יִהְיוּ מְלֻבָּשׁוֹת כָּרָאוּי. וְהָרַב הַנַּ"ל הָיָה שָׁם בַּמַּעֲמָד הַהוּא, וְשָׁמַע מִפִּיו אֶת הַנַּ"ל, עַד כָּאן. 
וְהִנֵּה עַל זֶה דָּוֶה לִבֵּנוּ אֲשֶׁר מַלְבִּישִׁים הַקְּטַנּוֹת בְּכָל מִינֵי פְרִיצוּת, וּמְדַמִּים בְּנַפְשָׁם שֶׁלֹּא כְּלוּם הוּא, וּלְכָל הַיּוֹתֵר חוּמְרָא הוּא. וּמִמַּעֲשֶׂה הַנַּ"ל נוּכַל לִרְאוֹת שֶׁכָּל כָּךְ הָיָה חָמוּר הָעִנְיָן אֵצֶל מָרָן הַ"חֲזוֹן אִישׁ", שֶׁהָיָה שָׁוֶה לוֹ שֶׁיּוֹצִיאוּ חֲצִי הַהוֹרִים בְּנוֹתֵיהֶם, וְיִמְסְרוּם לְחִנּוּךְ מְקֻלְקָל (אוּלַי לַמִּזְרָחִי), וּבִלְבַד שֶׁהַנִּשְׁאָרִים יִתְלַבְּשׁוּ בִּצְנִיעוּת עַל צַד הָרָאוּי. 
וּכְבָר כָּתַבְנוּ דְּמַלְבּוּשֵׁי הַצְּנִיעוּת אֵינוֹ נֶגֶד טֶבַע הַיְּהוּדִי שֶׁנְּחַפֵּשׂ תַּחְבּוּלוֹת לְהִפָּטֵר מִמֶּנּוּ בְּמָקוֹם שֶׁאֶפְשָׁר, אֶלָּא אַדְּרַבָּה, מַלְבּוּשֵׁי הַפְּרִיצוּת מְשֻׁקָּץ וּמְתֹעָב בְּעֵינֵי הַיְּהוּדִי, עַד שֶׁאֲפִלּוּ הוּא מֻתָּר, לֹא יוּכַל לְסָבְלוֹ, כְּגוֹן תִּינוֹקֶת פָּחוֹת מִשָּׁלֹשׁ שָׁנִים גַּם כֵּן לֹא יַלְבִּישׁוּהָ מִכְנָסַיִם אֲרֻכִּים בְּלִי שִׂמְלָה, אֶלָּא שִׂמְלָה אֲרֻכָּה, לֹא מִצַּד הַדִּין אֶלָּא מִצַּד הַהֶרְגֵּשׁ הַיִּשְׂרְאֵלִי. 
כה - גדר גדול - לעשות לשמלות מכפלת מלמטה
בְּסֵפֶר "מַחֲנֶיךָ קָדוֹשׁ" (סימן י"ג) כָּתַב: מִנְהָג קָדוֹשׁ שֶׁנָּהֲגוּ בְּנוֹת יִשְׂרָאֵל הַצְּנוּעוֹת לַעֲשׂוֹת אִימְרָה רְחָבָה בְּשִׁפּוּלֵי הַשִּׂמְלָה בְּעֵת תְּפִירַת הַשִּׂמְלָה, כְּדֵי שֶׁאִם תִּקְצַר הַשִּׂמְלָה עַל יְדֵי הַכְּבִיסָה וְכַיּוֹצֵא בּוֹ, יוּכְלוּ לִפְתֹּחַ אֶת הָאִימְרָה וּלְהַאֲרִיךְ אֶת הַשִּׂמְלָה כָּרָאוּי. וְרָאוּי לְהַשְׁגִּיחַ מְאֹד עַל זֶה בְּעֵת קְנִיַּת הַסְּחוֹרָה וּבְעֵת הַתְּפִירָה, וְאַל יַשְׁגִּיחוּ עַל רֶוַח הַכֶּסֶף שֶׁמְּצַמְצְמִין בִּקְנִיַּת הַסְּחוֹרָה, כִּי הַנֶּפֶשׁ הִיא יוֹתֵר יְקָרָה מֵהַמָּמוֹן, עַד כָּאן לְשׁוֹנוֹ. 
וּבְיוֹתֵר צָרִיךְ לְהַשְׁגִּיחַ עַל זֶה בְּבִגְדֵי הַקְּטַנּוֹת, כִּי הַבָּנוֹת גְּדֵלוֹת וְהוֹלְכוֹת תָּמִיד, וְהַמַּלְבּוּשִׁים נִשְׁאָרִים קְצָרִים, וַאֲפִלּוּ הַמְדַקְדְּקִים לְהַאֲרִיךְ בִּגְדֵי הַקְּטַנּוֹת, בְּנוֹתֵיהֶן מְלֻבָּשִׁים זְמַנִּים הַרְבֵּה בְּמַלְבּוּשׁ קָצָר, כִּי אִי אֶפְשָׁר לִקְנוֹת תָּמִיד חֲדָשִׁים, אֲבָל אִם יֵשׁ אִימְרָה, אֶפְשָׁר לְהַאֲרִיךְ הַבֶּגֶד. 
וַאֲפִלּוּ הָעוֹשִׂים אִימְרָה צְרִיכִים זֵרוּז גָּדוֹל לְהַשְׁגִּיחַ לְהוֹרִיד אוֹתוֹ כְּשֶׁנִּתְקַצֵּר הַבֶּגֶד, כִּי מְלֶאכֶת הַבַּיִת מְרֻבָּה, עַד שֶׁלֹּא נִשְׁאַר זְמַן לְהִנָּפֵשׁ, וְנִמְצָא בְּתוֹךְ כָּךְ הַקְּטַנּוֹת הוֹלְכוֹת בִּלְבוּשׁ קָצָר, וְזֶה דָּבָר מָצוּי וְרָגִיל מְאֹד, עַל כֵּן צָרִיךְ זֵרוּז. 
כו - תמונות נשים התלויות בבית
וְהִנֵּה יֵשׁ בָּתִּים שֶׁתּוֹלִים תְּמוּנוֹת נָשִׁים, אוֹ מַעֲמִידִים תְּמוּנוֹת גְּדוֹלוֹת שֶׁל חָתָן וְכַלָּה בְּחַדְרָם (לְקַיֵּם חַטָּאתִי נֶגְדִּי תָּמִיד, שֶׁעָשׂוּ תְּמוּנוֹת וּשְׁאָר מִינֵי הֲבָלִים בִּשְׁעַת חֲתֻנָּתָם). 
וּמִבְּלִי שֶׁנְּחַפֵּשׂ אִם דָּבָר זֶה אָסוּר אוֹ מֻתָּר, נֹאמַר שֶׁאִם הַתְּמוּנוֹת גּוֹרְמִים הִרְהוּרִים רָעִים, רַחֲמָנָא לִצְלַן (וְכִמְעַט בְּלִי סָפֵק הוּא כֵּן), כְּבָר דַּי לְהָבִין שֶׁמַּעֲשֵׂה יֵצֶר הוּא לְהָבִיא אֶת הָאָדָם לִשְׁאוֹל תַּחְתִּית. 
אֲבָל גַּם מִלְּבַד זֶה, גָּלוּי וְיָדוּעַ לְכָל אֶחָד שֶׁלֹּא מִצַּדִּיקֵי עוֹלָם לָמְדוּ זֹאת, וְהַכֹּל יוֹדְעִים שֶׁדָּבָר זֶה מְרֻחָק וּמְתֹעָב אֵצֶל יִרְאֵי ה' וְאַנְשֵׁי מַעֲשֶׂה, וְרַק מַעֲשֵׂה בוּרִים הוּא, (וּבְאַחְאָב מָצִינוּ שֶׁעָשְׂתָה לוֹ אִיזֶבֶל כְּעֵין זֶה), וְכָל אֶחָד מֵבִין שֶׁהַדָּבָר עָשׂוּי בְּכַוָּנָה תְּחִלָּה לְעוֹרֵר מַחֲשָׁבוֹת וּרְצוֹנוֹת אֲשֶׁר לֹא לַה' הֵמָּה, וְהַלֵּב יוֹדֵעַ אִם לְעַקֵּל אִם לַעֲקַלְקַלּוֹת. 
וְנִתָּן מַתָּנָה לִמְבַקְּשֵׁי ה', חוּשׁ הָרֵיחַ, לְהָרִיחַ וּלְהַרְגִּישׁ, וְדַי לַמֵּבִין. 
וּבְיוֹתֵר מַשְׁפִּיעַ הִתְנַהֲגוּת הַהוֹרִים עַל צֶאֱצָאֵיהֶם, וְעַל כֵּן יִזָּהֲרוּ מְאֹד. וְאַשְׁרֵי לְהַמַּרְגִּילִים בְּנוֹתֵיהֶם מִקַּטְנוּתָם בְּהִתְנַהֲגוּת שֶׁל צְנִיעוּת בְּתַכְלִית, גַּם בְּבֵיתָם וּבְחַדְרֵי חֲדָרִים בַּסֵּתֶר, וְהַהוֹרִים נִזְהָרִים שֶׁגַּם אֶצְלָן לֹא יִתְרָאֶה שׁוּם דָּבָר פָּסוּל וּמְגֻנֶּה, כְּדֵי שֶׁיִּלְמְדוּ צֶאֱצָאֵיהֶם מֵהֶם, כִּי אָז נִשְׁאָר זֹאת, נִבְלָע בְּטֶבַע בְּנוֹתֵיהֶם וּבְנֵיהֶם, וְגַם כִּי יַזְקִינוּ לֹא יָסוּרוּ מִמֶּנּוּ, וְיִהְיֶה בֵּית צֶאֱצָאֵיהֶם טָהוֹר וְנָקִי וְקָדוֹשׁ, וְיַעֲבֹר זֹאת גַּם לִבְנֵי בָנִים, בָּנִים יִוָּלֵדוּ, יָקוּמוּ וִיסַפְּרוּ לִבְנֵיהֶם. 
כז - בצניעות דבור האשה
שֶׁלֹּא תְדַבֵּר וְלֹא יִהְיֶה לָהּ עֵסֶק עִם אֲנָשִׁים שֶׁלֹּא לְצֹרֶךְ, כְּלָל וּכְלָל לֹא, וּמַה שֶּׁיֵּשׁ צֹרֶךְ לְדַבֵּר לַאֲנָשִׁים, תְּדַבֵּר בְּלָשׁוֹן קָצָר וּבְלָשׁוֹן פָּשׁוּט, בְּלִי הוֹסָפַת טַעַם (לֹא כְּנֻסַּח הַמּוֹדֵרְנִי הֶעָשׂוּי לִמְשֹׁךְ אֶת לֵב הַשּׁוֹמֵעַ לְהִרְהוּרִים רָעִים, ה' יִשְׁמְרֵנוּ. וְכִדְאִיתָא בְּגִיטִין (צ ע"א): מִדַּת כָּל אָדָם שֶׁמְּדַבֶּרֶת עִם אַחֶיהָ וּקְרוֹבֶיהָ וּמַנִּיחָה, פֵּרוּשׁ: וְלֹא עִם שְׁאָר אֲנָשִׁים. 
וְכֹל שֶׁתַּרְבֶּה לְדַבֵּר שֶׁלֹּא לְצֹרֶךְ, יוֹצֵאת מִגֶּדֶר הָרָאוּי וּמִמִּדַּת הַצְּנִיעוּת, וְגוֹרֶמֶת רָעָה, כְּמוֹ שֶׁאָמְרוּ חֲזַ"ל בְּאָבוֹת (פ"א): וְאַל תַּרְבֶּה שִׂיחָה עִם הָאִשָּׁה - בְּאִשְׁתּוֹ אָמְרוּ, קַל וָחֹמֶר בְּאֵשֶׁת חֲבֵרוֹ. מִכָּאן אָמְרוּ חֲכָמִים: כֹּל הַמַּרְבֶּה שִׂיחָה עִם הָאִשָּׁה, גּוֹרֵם רָעָה לְעַצְמוֹ, וּבוֹטֵל מִדִּבְרֵי תּוֹרָה, וְסוֹפוֹ יוֹרֵשׁ גֵּיהִנָּם. וּבְוַדַּאי שֶׁגַּם הָאִשָּׁה שֶׁהִרְבְּתָה לְדַבֵּר, נוֹטֶלֶת חֵלֶק בְּאוֹתָהּ רָעָה וְיוֹרֶשֶׁת גֵּיהִנָּם. 
וּמִכָּל שֶׁכֵּן אִם מִשְׁתַּדֶּלֶת בִּדְבָרֶיהָ לְדַבֵּר בְּנֻסַּח הַמּוֹדֵרְנִי, בְּחֶלְקַת לָשׁוֹן, שֶׁבְּוַדַּאי הֱוֵי פְּרִיצוּת וְעַזּוּת. 
וְזֶה לְשׁוֹן "תָּנָא דְבֵי אֵלִיָּהוּ" (פי"ח): אִשָּׁה שֶׁמְּהַלֶּכֶת בַּשּׁוּק וּמְדַבֶּרֶת עִם כָּל אָדָם, הִיא גּוֹרֶמֶת רָעָה לְעַצְמָהּ, וְשֶׁיִּהְיוּ בָּנֶיהָ רָעִים, וּמִתְחַיֶּבֶת בְּעַצְמָהּ וּבְבָנֶיהָ וְכוּ'. 
וְזֶה לְשׁוֹן "מַחֲנֶיךָ קָדוֹשׁ" (סימן מ"א): אָסוּר לָאִשָּׁה לִהְיוֹת מְדַבֶּרֶת עִם כָּל אָדָם, וְכָל שֶׁכֵּן מְשַׂחֶקֶת עִמָּהֶם, פְּשִׁיטָא דְּאָסוּר, וּלְדַבֵּר עִם שְׁכֵנֶיהָ וּקְרוֹבֶיהָ מֻתָּר (כַּמּוּבָן רַק לְצֹרֶךְ). וְאִם הֵם יְדוּעִים לִפְרוּצִים, פְּשִׁיטָא דְּאָסוּר אַף עִמָּהֶם. 
וּבְפָרָשַׁת אֱמֹר (כ"ד י"א) "שְׁלוֹמִית בַּת דִּבְרִי", פֵּרַשׁ רַשִׁ"י: דַּהֲוַת פַּטְפְּטָא "שָׁלַם עֲלַךְ שָׁלַם עֲלֵיכוֹן" - מְפַטְפֶּטֶת בִּדְבָרִים, שׁוֹאֶלֶת בִּשְׁלוֹם הַכֹּל. בַּת דִּבְרִי - דַּבְּרָנִית הָיְתָה, מְדַבֶּרֶת עִם כָּל אָדָם, לְפִיכָךְ קִלְקְלָה. 
וַהֲלָכָה פְּסוּקָה הוּא, שֶׁאֵין לִהְיוֹת שׁוּם שַׁיָּכוּת שֶׁל יְדִידוּת בֵּין אֲנָשִׁים לַנָּשִׁים, אֲפִלּוּ בִּשְׁאִילַת שָׁלוֹם, שֶׁהֲרֵי זֶה לְשׁוֹן הַשֻּׁלְחָן עָרוּךְ (אבן העזר סימן כא ס"ו): אֵין שׁוֹאֲלִים בִּשְׁלוֹם אִשָּׁה כְּלָל, אֲפִלּוּ עַל יְדֵי שָׁלִיחַ, וַאֲפִלּוּ עַל יְדֵי בַּעְלָהּ אָסוּר לִשְׁלֹחַ לָהּ דִּבְרֵי שְׁלוּמִים, אֲבָל מֻתָּר לִשְׁאֹל לְבַעְלָהּ אֵיךְ שְׁלוֹמָהּ. 
וְכָתַב בְּ"מַחֲנֶיךָ קָדוֹשׁ" (סימן נ"ב): דְּגַם הָאִשָּׁה בִּכְלַל הָאִסּוּר שֶׁל שְׁאִילַת שָׁלוֹם, דְּהַיְנוּ שֶׁגַּם הִיא אֲסוּרָה לִשְׁלֹחַ שָׁלוֹם לְאִישׁ, וּכְבָר הֵבֵאנוּ לְעֵיל דְּאִם הָאִישׁ שׁוֹאֵל בִּשְׁלוֹמָהּ, וְהִיא מְשִׁיבָה, הֱוֵי בִּכְלַל קוֹל בְּאִשָּׁה עֶרְוָה (דְּהַיְנוּ שֶׁעָבַר הַשּׁוֹאֵל שְׁתֵּי עֲבֵרוֹת: אַחַת - שֶׁשָּׁאַל בִּשְׁלוֹמָהּ. שְׁתַּיִם - שֶׁשָּׁמַע תְּשׁוּבָתָהּ, וְהִיא עָבְרָה עֲבֵרָה אַחַת שֶׁעָנְתָה לוֹ). וְכָתַב רַשִׁ"י הַטַּעַם דְּאִסּוּר שְׁאִילַת שָׁלוֹם (קידושין ע' ע"ב), שֶׁמָּא מִתּוֹךְ שְׁאִילַת שָׁלוֹם יִהְיוּ רְגִילִים זֶה עִם זֶה וְיָבוֹאוּ לִידֵי חִבָּה, וַאֲפִלּוּ עַל יְדֵי בַּעְלָהּ אָסוּר, שֶׁמַּרְגִּיל לָבוֹא וְדַעְתָּהּ אֶצְלוֹ, עַד כָּאן. הֲרֵי שֶׁאָסוּר לִהְיוֹת שַׁיָּכוּת שֶׁל יְדִידוּת, אֲפִלּוּ בְּדִבּוּר קַל, אֶלָּא אֶת הַצָּרִיךְ וְהַנָּחוּץ יֵשׁ לְדַבֵּר בְּקִצּוּר הָאֶפְשָׁר, וְכִדְאִיתָא בְּעֵרוּבִין (נ"ג) שֶׁשָּׁאַל ר"י לִבְרוּרְיָא: בְּאֵיזֶה דֶּרֶךְ נֵלֵךְ לְלוֹד? וְהֵשִׁיבָה לוֹ בְּטַעֲנָה שֶׁהָיָה לוֹ לְקַצֵּר וְלוֹמַר בְּאֵיזֶה לְלוֹד. 
וּבִבְרָכוֹת (מ"ג) אָמְרוּ חֲזַ"ל: תַּלְמִיד חָכָם אַל יְסַפֵּר עִם אִשָּׁה בַּשּׁוּק וַאֲפִלּוּ הִיא אִשְׁתּוֹ, וַאֲפִלּוּ הִיא בִּתּוֹ, וַאֲפִלּוּ הִיא אֲחוֹתוֹ. 
וְיֵשׁ עוֹד מַדְרֵגָה פְּחוּתָה מִזֶּה לִהְיוֹת רָגִיל בְּהַרְבּוֹת דְּבָרִים אוֹ בִּשְׂחוֹק וְקַלּוּת עִם הַנָּשִׁים, וְזֹאת חָמוּר מְאֹד, עַד שֶׁחֲשָׁבוּהָ חֲזַ"ל בֵּין הַיּוֹצְאוֹת בְּלֹא כְּתֻבָּה, וּמִצְוָה אוֹ חוֹבָה לְגָרְשָׁן (וְזֹאת מָצוּי, בַּעֲווֹנוֹתֵינוּ הָרַבִּים, בִּמְקוֹמוֹת הָעֲבוֹדָה, אוֹ בִּמְטַיְּלִים בַּשּׁוּק, אוֹ בִּמְבַקְּרִים זוּגוֹת זוּגוֹת וְנִפְגָּשִׁים וּמַרְבִּים בִּדְבָרִים וּבִשְׂחוֹק וְקַלּוּת רֹאשׁ, וְכֵן בִּמְקוֹמוֹת הַנֹּפֶשׁ, וּבְכָל מָקוֹם שֶׁהַבַּטָּלָה מְצוּיָה שָׁם, וּמִתּוֹךְ רַחֲבַת הַלֵּב מְזַלְזְלִים בִּדְבָרִים חֲמוּרִים וְנוֹרָאִים כָּאֵלֶּה, וְיִרְאַת ה' נִשְׁכָּח מֵהֶם, וְשֶׁהֵם עֲתִידִים לִתֵּן דִּין וְחֶשְׁבּוֹן בְּדִינִים חֲמוּרִים, רַחֲמָנָא לִצְלַן, עַל כָּל זֶה (לְבַד מֵעֲוֹן בִּטּוּל תּוֹרָה), וְאַף עַל פִּי שֶׁאִשְׁתּוֹ עִמּוֹ, לֹא מְהַנֵּי כְּלוּם, וְהֶעָוֹן בִּמְקוֹמוֹ עוֹמֵד. 
וְזֶה לְשׁוֹן שֻׁלְחָן עָרוּךְ (אבה"ע סימן קט"ו ס"ד): וְאֵלּוּ הֵן הַדְּבָרִים שֶׁאִם עָשְׂתָה אַחַת מֵהֶן, עָבְרָה עַל דַּת יְהוּדִית וְכוּ', מְשַׂחֶקֶת עִם הַבַּחוּרִים וְכוּ' (באר היטב ס"ק י"ב), לָאו דַּוְקָא מְשַׂחֶקֶת, אֶלָּא אֲפִלּוּ אִם הִיא מְדַבֶּרֶת שִׂיחָה יְתֵרָה בְּלִי שְׂחוֹק, הֱוֵי מְשַׂחֶקֶת, כִּי שִׂיחָה יְתֵרָה מֵבִיא לִידֵי שְׂחוֹק (בית חדש, חלקת מחוקק, בית שמואל). 
וְכָתַב בְּ"חֶלְקַת מְחוֹקֵק" (סקי"ב): וְאָרְחָא דְּמִלְּתָא נָקַט עִם הַבַּחוּרִים (פֵּרוּשׁ: דְּלָאו דַּוְקָא עִם בַּחוּרִים). 
וְזֶה לְשׁוֹן "אֶבֶן הָעֵזֶר" (סימן כא ס"א), (והוא לשון הטור והרמב"ם פכ"א מהא"ב): צָרִיךְ הָאָדָם לְהִתְרַחֵק מִן הַנָּשִׁים מְאֹד מְאֹד, וְאָסוּר לִקְרֹץ בְּיָדָיו אוֹ בְּרַגְלָיו וְלִרְמֹז בְּעֵינָיו לְאַחַת מֵהָעֲרָיוֹת, וְאָסוּר לִשְׂחֹק עִמָּהּ, לְהָקֵל רֹאשׁ כְּנֶגְדָּהּ, אוֹ לְהַבִּיט בְּיָפְיָהּ וְכוּ'. וְהַמִּתְכַּוֵּן לְאֶחָד מֵאֵלּוּ הַדְּבָרִים, מֵכִין אוֹתוֹ מַכַּת מַרְדוּת, עַד כָּאן. 
וַאֲפִלּוּ שֶׁלֹּא עִם הַנָּשִׁים חָמוּר מְאֹד עִנְיַן הַשְּׂחוֹק וְקַלּוּת רֹאשׁ, וְזֶה לְשׁוֹן תָּנָא דְּבֵי אֵלִיָּהוּ (פרק י"ג): 
וְלֹא עוֹד, אֶלָּא - שֶׁכֹּל הַמַּרְבֶּה בִּשְׂחוֹק וּבְשִׂיחָה וְתִפְלוּת מֵבִיא חֲרוֹן אַף לָעוֹלָם, וְהַפֵּרוֹת מִתְמַעֲטִין עַל יָדוֹ, וְרָעוֹת רַבּוֹת בָּאוֹת עַל יָדוֹ, וּגְזֵרוֹת קָשׁוֹת מִתְחַדְּשׁוֹת, וּבַחוּרֵי יִשְּׁרָאֵל נֶהֱרָגִין, וִיתוֹמִים וְאַלְמָנוֹת צוֹעֲקִים וְאֵינָם נַעֲנִין, שֶׁנֶּאֱמַר (ישעיה ט, טז): "עַל כֵּן עַל בַּחוּרָיו לֹא יִשְׂמַח ה' וְאֶת יְתֹמָיו וְאֶת אַלְמְנֹתָיו לֹא יְרַחֵם כִּי כֻלּוֹ חָנֵף וּמֵרַע וְכָל פֶּה דֹּבֵר נְבָלָה וְגוֹ'", וְלֹא עוֹד, אֶלָּא - כֹּל הַמַּרְבֶּה בִּשְׂחוֹק וְשִׂיחָה וְתִפְלוּת, עָלָיו כְּתִיב (הושע ד, ב):"אָלֹה וְכַחֵשׁ וְרָצֹחַ וְגָנֹב וְנָאֹף פָּרָצוּ וְגוֹ'", וּכְאִלּוּ נִשְׁבָּע עַל שֶׁקֶר, וּמְכַחֵשׁ וּמְכַזֵּב בַּדִּין. וְאִם הָיָה בְּתוֹךְ הַמִּשְׁפָּחָה, וּבְנֵי הַמִּשְׁפָּחָה שְׂמֵחִים בּוֹ, לְבַסּוֹף מַגְלֶה אֶת כָּל בְּנֵי הַמִּשְׁפָּחָה, וְאִם הָיָה בְּתוֹךְ הַשְּׁכוּנָה, וּבְנֵי הַשְּׁכוּנָה שְׂמֵחִים בּוֹ, לְבַסּוֹף הוּא מַגְלֶה אֶת כָּל בְּנֵי הַשְּׁכוּנָה, וְכֵן אִם הָיָה בְּתוֹךְ בְּנֵי הֶחָצֵר, וְכֵן אִם הָיָה בְּתוֹךְ בְּנֵי הַמָּבוֹי. וְכֵן אִם הָיָה בְּתוֹךְ בְּנֵי הָעִיר, לְבַסּוֹף הוּא מַגְלֶה אֶת כָּל בְּנֵי הָעִיר, שֶׁנֶּאֱמַר (שם): "עַל כֵּן תֶּאֱבַל הָאָרֶץ וְאֻמְלַל כָּל יוֹשֵׁב בָּהּ וְגוֹ'". מִפְּנֵי מָה? שֶׁלֹּא הָיוּ מוֹכִיחִין אֶת יִשְׂרָאֵל כְּלוּם וְכוּ', אֲפִלּוּ מְצָאָן כֹּהֵן וְשׂוֹחֵק עִמָּהֶם חוֹלֵק עִמָּהֶם בַּפֻּרְעָנֻיּוֹת, וְכֵן נָבִיא וְנָשִׂיא וְכוּ', מִכָּאן אָמַר: כֹּל הַמַּרְבֶּה כְּבוֹד שָׁמַיִם וּמְמַעֵט כְּבוֹד עַצְמוֹ, כְּבוֹד שָׁמַיִם מִתְרַבֶּה וְגַם כְּבוֹד עַצְמוֹ מִתְרַבֶּה. וְכֹל הַמְמַעֵט כְּבוֹד שָׁמַיִם וּמַרְבֶּה כְּבוֹד עַצְמוֹ, כְּבוֹד שָׁמַיִם בִּמְקוֹמוֹ וּכְבוֹד עַצְמוֹ מִתְמַעֵט, עַד כָּאן לְשׁוֹנוֹ. 
כח - שלא לדבר מדברי סתר של אחרים או של עצמו וגדל רעת פה דובר נבלה
בַּעֲווֹנוֹתֵינוּ הָרַבִּים, בֵּין הַנָּשִׁים (וְגַם אֲנָשִׁים), שֶׁמְּדַבְּרִים מִדִּבְרֵי סֵתֶר הַטְּעוּנִים צְנִיעוּת שֶׁל אֲחֵרִים וְשֶׁל עַצְמָם. 
וַאֲפִלּוּ לֹא הָיָה נֶאֱסַר זֹאת בְּפֵרוּשׁ, גַּם כֵּן הָיִינוּ מְבִינִים גֹּדֶל הַגְּנוּת שֶׁבָּזֶה, אֲבָל כְּבָר כָּתַב הָרַמְבָּ"ם (בפרק ט"ו מהלכות אישות הל' י"ח) כַּמָּה יֵשׁ לִשְׁמֹר עַל נְקִיּוּת הַפֶּה, וְעַל פִּי רֹב נִכְנָסִים אֵלּוּ הַדִּבּוּרִים בִּכְלַל עוֹבְרוֹת עַל דַּת יְהוּדִית, כִּי זֶהוּ קוֹלָנִית הַמֻּזְכָּר בִּכְתֻבּוֹת (ע"ב) וּבָרַמְבָּ"ם (פ' כ"ד מהלכות אישות הל' י"ב, וש"ע אבה"ע סי' קט"ו ס"ד), עַיֵּן שָׁם, וְיוֹצְאוֹת בְּלֹא כְּתֻבָּה וּמִצְוָה לְגָרְשָׁן, עַד כְּדֵי כָךְ חָמוּר הָעִנְיָן, וְזֶה בָּרוּר לְכָל מְעַיֵּן בְּלִי סָפֵק (מִלְּבַד לְצֹרֶךְ לִמּוּד אוֹ שְׁאֵלָה מֻתָּר לְדַבֵּר), וְכַמָּה הִפְלִיגוּ חֲזַ"ל בְּעֹנֶשׁ פֶּה דּוֹבֵר נְבָלָה. וְנַעְתִּיק בָּזֶה מִסֵּפֶר הַקָּדוֹשׁ "מְנוֹרַת הַמָּאוֹר" (נר ב' פרק נ"ו), וְזֶה לְשׁוֹנוֹ: 
מָצִינוּ שֶׁהַרְבֵּה בְּנֵי אָדָם כּוֹפִין אוֹתָם בַּשּׁוֹטִים, בָּאֵשׁ וּבַמַּיִם וְכָל מִינֵי כְּפִיּוֹת, עַד שֶׁיּוֹדוּ בְּפִיהֶם דְּבָרִים שֶׁנִּכְשְׁלוּ בָּהֶם, וְסוֹבְלִים כָּל הַכְּפִיּוֹת וְאֵינָם מוֹדִים שׁוּם דָּבָר, בְּפַחְדָם שֶׁיִּתְחַיְּבוּ בְּהוֹדָאָתָם הֲרִיגָה, וְאַף עַל פִּי שֶׁרוֹאִים שֶׁאֵינָהּ אֶלָּא מִיתָה זְמַנִּית, כִּי יוֹדְעִים בְּבֵרוּר שֶׁהַיּוֹם אוֹ מָחָר יָמוּתוּ, עִם כָּל זֶה, כְּדֵי לְהַרְוִיחַ חַיֵּי שָׁעָה, סוֹבְלִים דָּחְקָם וּמְקַבְּלִים כָּל הַיִּסּוּרִים שֶׁבָּעוֹלָם, וְאֵינָם מוֹצִיאִים בְּפִיהֶם דָּבָר שֶׁיִּתְחַיְּבוּ עָלָיו, עַל אַחַת כַּמָּה וְכַמָּה לְמִי שֶׁאֵין כּוֹפִין אוֹתוֹ שֶׁיֹּאמַר דִּבְרֵי נַבְלוּת, וְאֵין לוֹ בְּדִבּוּר זֶה הֲנָאָה, אֲבָל יוֹדֵעַ שֶׁבְּאָמְרוֹ - גָּדוֹל עֲווֹנוֹ מִנְּשׂוֹא, וְיָדוּנוּ עָלָיו מִיתָה עוֹלָמִית שֶׁהָיָה לוֹ לִסְתֹּם וְלִבְלֹם פִּיו מִלְּאָמְרוֹ, כִּי כָּל הַמְנַבֵּל פִּיו, דִּינוֹ נֶהְפַּךְ עָלָיו לְרָעָה, כִּדְגַרְסִינָן בְּפֶרֶק קָמָא דִּכְתֻבּוֹת (דף ח): "עַל כֵּן בַּחוּרָיו לֹא יִשְׂמַח וְאֶת יְתֹמָיו וְאֶת אַלְמְנֹתָיו לֹא יְרַחֵם כִּי כֻלּוֹ חָנֵף וּמֵרַע וְכָל פֶּה דֹּבֵר נְבָלָה בְּכָל זֹאת לֹא שָׁב אַפּוֹ וְעוֹד יָדוֹ נְטוּיָה" (ישעיה ט, טז). מַאי וְעוֹד יָדוֹ נְטוּיָה? אָמַר רַב חָנָן בַּר רַב: הַכֹּל יוֹדְעִין כַּלָּה לָמָּה נִכְנֶסֶת לַחֻפָּה, אֶלָּא כָּל הַמְנַבֵּל פִּיו וּמוֹצִיא דְּבַר נְבָלָה מִפִּיו, אֲפִלּוּ נֶחְתַּם לוֹ גְּזַר דִּינוֹ שֶׁל שִׁבְעִים שָׁנָה לְטוֹבָה, נֶהְפַּךְ עָלָיו לְרָעָה. 
וְגַרְסִינָן נָמֵי בְּפֶרֶק בַּמֶּה מַדְלִיקִין (דף ל"ג): בַּעֲווֹן נִבְלוּת הַפֶּה, צָרוֹת רַבּוֹת וְרָעוֹת וּגְזֵרוֹת קָשׁוֹת מִתְחַדְּשׁוֹת בָּעוֹלָם, וּבַחוּרֵי שׂוֹנְאֵי ה' מֵתִים, וִיתוֹמִים וְאַלְמָנוֹת צוֹעֲקִים וְאֵינָם נַעֲנִים, שֶׁנֶּאֱמַר: "עַל כֵּן בַּחוּרָיו לֹא יִשְׂמַח ה' וְגוֹ'". מַאי וְעוֹד יָדוֹ נְטוּיָה? אָמַר רַב חָנָן וְכוּ', וְאָמַר רַב חַסְדָּא: כֹּל הַמְנַבֵּל אֶת פִּיו, מַעֲמִיקִין לוֹ גֵּיהִנָּם, שֶׁנֶּאֱמַר (משלי כב, יד): "שׁוּחָה עֲמֻקָּה פִּי זָרוֹת זְעוּם ה' יִפֹּל שָׁם", וְלֹא דַּי לוֹ לַמְּנַבֵּל אֶת פִּיו שֶׁמְּשַׁקֵּץ פִּיו הַנִּבְרֵאת לְטָהֳרָה, אֶלָּא שֶׁהוּא נִתְעָב בְּעֵינֵי הַיְשָׁרִים וְהַטְּהוֹרִים, בְּעָזְבוֹ הַבֹּשֶׁת וְהַצְּנִיעוּת שֶׁהֵם מִדּוֹת מֻבְחָרוֹת שֶׁהֻבְדְּלוּ לְיִשְׂרָאֵל זֶרַע הַקֹּדֶשׁ וְהַסִּימָנִים שֶׁבָּהֶם נִכָּרִים מִכָּל הָאֻמּוֹת, וְהוֹלֵךְ בְּדֶרֶךְ זָרִים, עַזֵּי פָּנִים וּנְבָלִים וּסְכָלִים, וְחִלֵּל אֶת שֵׁם קְדוֹשׁ יִשְׂרָאֵל, וּמֵעִיד בְּעַצְמוֹ שֶׁאֵין לוֹ חֵלֶק בָּאֻמָּה הַזֹּאת, שֶׁהֵם נִקְרָאִים עַם חָכָם וְנָבוֹן, וְיֹאמְרוּ עָלָיו שֶׁלֹּא עָמְדוּ רַגְלֵי אֲבוֹתָיו עַל הַר סִינַי, כִּי יִשְׂרָאֵל שֶׁעָמְדוּ עַל הַר סִינַי, פָּסְקָה מֵהֶן טֻמְאַת הָעַמִּים, כִּדְגַרְסִינָן בְּמַסֶּכֶת עֲבוֹדַת כּוֹכָבִים, (דף כ"ב): מִשֶׁבָּא נָחָשׁ עַל חַוָּה, הִטִּיל בָּה זֻהֲמָה, יִשְׂרָאֵל שֶׁעָמְדוּ עַל הַר סִינַי פָּסְקָה זֻהֲמָתָן וְכוּ'. נִמְצָא, שֶׁהַמְנַבֵּל אֶת פִּיו וּמַאֲזִין לִנְבָלִים, מְתַעֵב נַפְשׁוֹ הַקְּדוֹשָׁה וְיוֹרֵד לִבְאֵר שַׁחַת, כִּי אֲפִלּוּ שִׂיחָה קַלָּה שֶׁבֵּין אִישׁ לְאִשְׁתּוֹ מַגִּידִים לָאָדָם לְאַחַר מִיתָה, שֶׁנֶּאֱמַר (עמוס ד, יג): "וּמַגִּיד לְאָדָם מַה שֵּׂחוֹ", כְּמוֹ שֶׁהוּא מְפֹרָשׁ בְּפֶרֶק קָמָא דַּחֲגִיגָה (דף ה), וְכָל שֶׁכֵּן הַנִּבְלוּת שֶׁמּוֹצִיא מִפִּיו בְּפַרְהֶסְיָא, עַל כֵּן יִבְחַר אָדָם דֶּרֶךְ טוֹבָה לֶאֱטֹם אָזְנוֹ מִשְּׁמֹעַ נְבָלָה וִיטַהֵר פִּיו מִלְּדַבֵּר בָּהּ, אֶלָּא דִּבְרֵי טָהֳרָה, וְעָלָיו נֶאֱמַר (משלי י, כ): "כֶּסֶף נִבְחָר לְשׁוֹן צַדִּיק", עַד כָּאן לְשׁוֹנוֹ. 
וּבְפֶרֶק לִפְנֵי זֶה מֵבִיא מֵרֵישׁ פֶּרֶק קָמָא דִּפְסָחִים, שֶׁהַחֲכָמִים הָיוּ נִזְהָרִים מְאֹד שֶׁלֹּא לְהוֹצִיא שׁוּם דָּבָר מְגֻנֶּה מִפִּיהֶם, וְהַתּוֹרָה מַזְהִירָה עַל זֶה, וְאָמְרוּ שָׁם, שֶׁאֶחָד יָצָא מִפִּיו דָּבָר מְגֻנֶּה, בָּדְקוּ וּמָצְאוּ בּוּ שֶׁמֶץ פְּסוּל, עַיֵּן שָׁם. 
וּבְוַדַּאי שֶׁהַדָּבָר הָרַע הַזֶּה שֶׁנִּפְרָץ, בַּעֲווֹנוֹתֵינוּ הָרַבִּים, אֵינוֹ בְּזָדוֹן, אֶלָּא הַשִּׁפְלוּת הַגָּדוֹל וְהַנּוֹרָא אֲשֶׁר סְבָבוּנוּ הִשְׁפִּיעַ שֶׁלֹּא יַרְגִּישׁוּ בַּדָּבָר. גַּם אֵין יָדוּעַ חֹמֶר הָעִנְיָן, כִּי אֵין הֶהָמוֹן שׁוֹמֵעַ, בַּעֲווֹנוֹתֵינוּ הָרַבִּים, שׁוּם דְּבַר תּוֹרָה וּמוּסָר, וְהַמְּעַט שֶׁשּׁוֹמְעִין, נִשְׁכַּח וְנִתְבַּטֵּל בְּתוֹךְ הֲמוֹן הַהֲבָלִים שֶׁאָנוּ מְלֵאִים מֵהֶם, וְעָבַר וְשָׁנָה נַעֲשָׂה לוֹ כְּהֶתֵּר. 
עַל כֵּן חִיּוּבָא רַמְיָא עַל כָּל בַּעַל הַבַּיִת לְלַמֵּד מוּסָר וְדִבְרֵי יַהֲדוּת בְּתוֹךְ בֵּיתוֹ, וּלְעוֹרֵר עַל זֶה וְעַל כַּיּוֹצֵא בָּזֶה, וְשָׁב וְרָפָא לָהֶם, כִּי דִּבְרֵי מוּסָר שֶׁל חֲזַ"ל הֵם כְּאֵשׁ שׂוֹרֵף הָרַע, וּכְפַטִּישׁ יְפוֹצֵץ הָאֶבֶן, וּבְלִי סָפֵק יוֹעִילוּ. 
כט - שהנשים לא יהיו מצויים במקום מעבר אנשים
עִנְיָן זֶה עִקָּר גָּדוֹל בַּצְּנִיעוּת, וְהוּא מְבֹאָר הַרְבֵּה בְּדִבְרֵי חֲזַ"ל, וְאַף עַל פִּי כֵן יְסוֹדוֹ בַּהֶרְגֵּשׁ, כִּי אִי אֶפְשָׁר לְהַגְדִּיר זֹאת בַּהֲלָכוֹת קְבוּעוֹת, וּמֵעוֹלָם כָּל אִשָּׁה שֶׁהָיָה בָּהּ בּוּשָׁה וּצְנִיעוּת, גָּעֲלָה נַפְשָׁהּ וְהִתְרַחֲקָה מְאֹד מִלִּהְיוֹת מְצוּיָה בִּמְקוֹם אֲנָשִׁים, וּמִלִּהְיוֹת נִרְאֵית בִּפְנֵיהֶם, וּמִהְיוֹת שׁוֹמְעִים אֶת קוֹלָהּ, וּבְעָבְרָהּ בָּרְחוֹב וְאִישׁ בָּא כְּנֶגְדָּהּ, הִיא נִמְשֶׁכֶת הַצִּדָּה. וְאַף בְּבֵיתָהּ, בְּעֵת שֶׁנִּמְצָאִים אֲנָשִׁים אֵצֶל בַּעְלָהּ, אָבִיהָ אוֹ בָּנֶיהָ, מוֹנַעַת עַצְמָהּ מִלַּעֲבֹר בִּפְנֵיהֶם, אוֹ לְהִתְרָאוֹת לָהֶם, וּמְדַבֶּרֶת אָז בְּקוֹל נָמוּךְ שֶׁלֹּא יִשְׁמְעוּהָ הָאֲנָשִׁים, וַאֲפִלּוּ הַיְלָדִים מַרְגִּיזִים אוֹתָהּ, אֵינָהּ מַשְׁמַעַת קוֹלָהּ עֲלֵיהֶם אָז, וּמִכָּל שֶׁכֵּן שֶׁאֵינָהּ מַגְבִּיהָה אָז קוֹלָהּ בִּשְׂחוֹק, וְאַף מְוַתֶּרֶת בִּשְׁבִיל זֶה עַל עֲסָקֶיהָ הַנְּחוּצִים, וּבִלְבַד שֶׁלֹּא יִרְאוּהָ וְלֹא יִשְׁמְעוּהָ, וְאַף עַל פִּי שֶׁבַּבַּיִת שֶׁל עַצְמָהּ הִיא נִמְצֵאת, כָּזֶה הוּא מִנְהַג הַצְּנוּעוֹת. 
וְנָבִיא מֵעִנְיָן זֶה כַּמָּה מַאַמְרֵי חֲזַ"ל. 
בְּמַסֶּכֶת סֻכָּה (דף נא במשנה): מִי שֶׁלֹּא רָאָה שִׂמְחַת בֵּית הַשּׁוֹאֵבָה, לֹא רָאָה שִׂמְחָה מִיָּמָיו וְכוּ', וּמְתַקְּנִים שָׁם תִּקּוּן גָּדוֹל וְכוּ'. וּבִגְמָרָא סֻכָּה: מַאי תִּקּוּן גָּדוֹל? אָמַר רַבִּי אֶלְעָזָר: כְּאוֹתָהּ שֶׁשָּׁנִינוּ חֲלָקָה הָיְתָה (רַשִׁ"י: הָעֶזְרַת נָשִׁים בָּרִאשׁוֹנָה, וְלֹא הָיוּ זִיזִין יוֹצְאִים מִן הַכְּתָלִים) וְהִקִּיפוּהָ גְּזוּזְטְרָא (נָתְנוּ זִיזִין בַּכְּתָלִים בּוֹלְטִין מִן הַכֹּתֶל סָבִיב סָבִיב, וְכָל שָׁנָה מְסַדְּרִין שָׁם גְּזוּזְטְרָאוֹת לְוָחִין שֶׁקּוֹרִין בְּלַנְ"ק, כְּדֵי שֶׁיְּהוּ נָשִׁים עוֹמְדוֹת שָׁם בְּשִׂמְחַת בֵּית הַשּׁוֹאֵבָה וְרוֹאוֹת, וְזֶהוּ תִּקּוּן גָּדוֹל דְּקַתְנֵי מַתְנִיתָן שֶׁמְּתַקְּנִים בְּכָל שָׁנָה), וְהִתְקִינוּ שֶׁיְּהוּ נָשִׁים יוֹשְׁבוֹת מִלְּמַעְלָה וַאֲנָשִׁים מִלְּמַטָּה. תָּנוּ רַבָּנָן: בָּרִאשׁוֹנָה הָיוּ נָשִׁים מִבִּפְנִים וַאֲנָשִׁים מִבַּחוּץ, וְהָיוּ בָּאִים לִידֵי קַלּוּת רֹאשׁ, הִתְקִינוּ שֶׁיְּהוּ נָשִׁים יוֹשְׁבוֹת מִבַּחוּץ וַאֲנָשִׁים מִבִּפְנִים, וַעֲדַיִן הָיוּ בָּאִים לִידֵי קַלּוּת רֹאשׁ. הִתְקִינוּ שֶׁיְּהוּ נָשִׁים יוֹשְׁבוֹת מִלְּמַעְלָה, וַאֲנָשִׁים מִלְּמַטָּה, הִיכִי עֲבִיד הָכִי (שֶׁהוֹסִיפוּ וְשִׁנּוּ כְּלוּם עַל בִּנְיַן שְׁלֹמֹה), וְהַכְּתִיב (גַּבֵּי דָּוִד הַמֶּלֶךְ כְּשֶׁצִּוָּה אֶת שְׁלֹמֹה עַל מִדַּת הַבַּיִת וּבִנְיָנוֹ) הַכֹּל בִּכְתָב מִיַּד ה' עָלַי הִשְׂכִּיל (כָּל מְלֶאכֶת הַתַּבְנִית שֶׁהוֹדִיעוֹ הַקָּדוֹשׁ־בָּרוּךְ־הוּא עַל יְדֵי גָד הַחוֹזֶה וְנָתָן הַנָּבִיא), אָמַר רַב: אַשְׁכָּחוּ (שֶׁצָּרִיךְ לְהַבְדִּיל אֲנָשִׁים מִנָּשִׁים, וְלַעֲשׂוֹת גָּדֵר בְּיִשְׂרָאֵל שֶׁלֹּא יָבוֹאוּ לִידֵי קִלְקוּל), וּדְרוּשׁ (זכריה יב, יב): "וְסָפְדָה הָאָרֶץ מִשְׁפָּחוֹת מִשְׁפָּחוֹת לְבָד מִשְׁפַּחַת בֵּית דָּוִיד לְבָד וּנְשֵׁיהֶם לְבָד". אָמְרוּ: וַהֲלֹא דְּבָרִים קַל וָחֹמֶר, וּמַה לֶּעָתִיד לָבוֹא, שֶׁעוֹסְקִין בְּהֶסְפֵּד וְאֵין יֵצֶר הָרָע שׁוֹלֵט בָּהֶן, אָמְרָה תּוֹרָה: אֲנָשִׁים לְבַד וְנָשִׁים לְבַד, עַכְשָׁו שֶׁעוֹסְקִין בְּשִׂמְחָה וְיֵצֶר הָרָע שׁוֹלֵט בָּהֶם, עַל אַחַת כַּמָּה וְכַמָּה (בִּנְבוּאַת זְכַרְיָה, וּמִתְנַבֵּא לְעָתִיד שֶׁיִּסְפְּדוּ עַל מָשִׁיחַ בֶּן יוֹסֵף שֶׁנֶּהֱרַג בְּמִלְחֶמֶת גּוֹג וּמָגוֹג, וּכְתִיב: "מִשְׁפַּחַת בֵּית דָּוִיד לְבָד וּנְשֵׁיהֶם לְבָד", שֶׁאֲפִלּוּ בִּשְׁעַת הַצַּעַר צָרִיךְ לְהַבְדִּיל אֲנָשִׁים מִנָּשִׁים שֶׁעֲסוּקִים בְּהֶסְפֵּד בְּאוֹתָהּ שָׁעָה, וְהַמִּצְטַעֵר אֵינוֹ מֵקֵל רֹאשׁוֹ מַהֵר. 
וְעוֹד, שֶׁאֲפִלּוּ לֶעָתִיד לָבֹא אֵין יֵצֶר הָרָע שׁוֹלֵט, כִּדְקָאָמַר קְרָא: "וַהֲסִירֹתִי לֵב הָאֶבֶן", וּלְקַמָּן אָמַר שֶׁהַקָּדוֹשׁ בָּרוּךְ הוּא שׁוֹחֲטוֹ וְכוּ', בְּכָל זֹאת נִצְטַוִּינוּ עַל הַצְּנִיעוּת. כָּאן שֶׁעֲסוּקִים בְּשִׂמְחָה וְקָרוֹב לְקַלּוּת רֹאשׁ, וְעוֹד שֶׁהַיֵּצֶר הָרָע שׁוֹלֵט עַכְשָׁו - לֹא כָּל שֶׁכֵּן, עַד כָּאן. 
וְהִנֵּה יֵשׁ נָשִׁים עוֹסְקוֹת בְּמִצְווֹת וּדְבָרִים טוֹבִים, כְּגוֹן, לִגְבּוֹת כֶּסֶף אוֹ מִצְרָכִים לַעֲנִיִּים, וְחוֹשְׁבוֹת שֶׁמִּפְּנֵי זֶה מֻתָּר לְהִכָּנֵס בֵּין הָאֲנָשִׁים, אוֹ לָשֶׁבֶת בְּמָקוֹם שֶׁהֵם עוֹבְרִים, וְטָעוּת הוּא, כִּי הוּא מִצְוָה הַבָּאָה בַּעֲבֵרָה, וַהֲרֵי תַּבְנִית בֵּית הַמִּקְדָּשׁ שֶׁנֶּאֶמְרָה בִּנְבוּאָה שֶׁכָּךְ צָרִיךְ לִהְיוֹת, וְשִׁנּוּ אוֹתוֹ כְּדֵי שֶׁלֹּא יָבוֹאוּ לִידֵי קִלְקוּל, וְכָל שֶׁכֵּן שֶׁיֵּשׁ לְוַתֵּר עַל דְּבָרִים אֲחֵרִים. 
ל - זהירות תערבת בשעת חפה ושבע ברכות
וּמִכָּל הַנִּזְכַּר נוּכַל לְהָבִין עַד כַּמָּה יֵשׁ לִזָּהֵר, שֶׁאֲפִלּוּ בִּמְקוֹם מִצְוָה לֹא יִהְיֶה אֲפִלּוּ מִקְצָת תַּעֲרֹבֶת אֲנָשִׁים וְנָשִׁים, כְּגוֹן בַּחֲתֻנּוֹת וְשֶׁבַע בְּרָכוֹת, אוֹ תְּנָאִים, אוֹ בַּר מִצְוָה וְכַדּוֹמֶה, אוֹ בְּשִׂמְחַת תּוֹרָה בִּשְׁעַת הַהַקָּפוֹת, אוֹ כְּשֶׁיּוֹצְאִים מִבֵּית הַכְּנֶסֶת מִן הַתְּפִלָּה וְכַדּוֹמֶה. 
וְהַיֵּצֶר הָרָע מֵסִית מְאֹד לְזַלְזֵל בָּהֶן, הֵן אֵצֶל הַנָּשִׁים וְהֵן אֲנָשִׁים, וְהֵם צוֹעֲקִים שֶׁאֵין לִהְיוֹתקִיצוֹנִי, וְרוֹצִים לִבְלֹעַ חַיִּים אֶת הַמּוֹחִים בְּיָדָם, וְצוֹעֲקִים עֲלֵיהֶם מְשֻׁגָּעִים, אָסוּר לִהְיוֹת כָּל כָּךְ מַחֲמִיר, גַּם הַנָּשִׁים צְרִיכִים לִרְאוֹת וְאַתֶּם פְּרָאִים וְחַיּוֹת וְכוּ' וְכוּ', כַּיָּדוּעַ וּמְפֻרְסָם. 
אוֹי וַאֲבוֹי, אֵלֶּה קַלֵּי הַדַּעַת עוֹשִׂים מִשְׂחָק מֵחֲטָאִים, עֲווֹנוֹת וּפְשָׁעִים הַחֲמוּרִים בְּיוֹתֵר, וּמַחֲטִיאִים הָרַבִּים בִּפְשָׁעִים עֲצוּמִים. 
וְכִי הַלָּאו שֶׁל לֹא תָתוּרוּ אַחֲרֵי עֵינֵיכֶם וְהִרְהוּרֵי עֲבֵרָה הַקָּשִׁין מֵעֲבֵרָה, וּלְהַחֲטִיא אֲנָשִׁים בַּחֵטְא הַיָּדוּעַ וְעוֹד וָעוֹד, הַאִם זֶהוּ רַק חוּמְרָא וַחֲסִידוּת? הַאִם זֶהוּ חוּמְרוֹת וְקַנָּאוּת, אוֹ גּוּפֵי תוֹרָה וִיסוֹדֵי הַדָּת?! 
וּכְבָר צָוְחוּ עַל כְּגוֹן זֶה כָּל רַבּוֹתֵינוּ, בְּכָל הַזְּמַנִּים וּבְכָל הַמְּקוֹמוֹת וְגַם בְּסִפְרֵיהֶם, וְהַגָּאוֹן הַקָּדוֹשׁ ר' הִלֵּל קָאלָאמְיֶער בִּסְפָרָיו מַרְעִישׁ עוֹלָם עַל זֶה, וּמַסְבִּיר וּמַזְהִיר אֲשֶׁר קֹדֶם מְמַלְּאִים עַצְמָם בִּנְעוּרֵיהֶם בַּחֲטָאִים וּפְשָׁעִים כָּאֵלֶּה, וְאַחַר כָּךְ נֶעֱנָשִׁים, רַחֲמָנָא לִצְלַן, בְּכַמָּה צָרוֹת רַבּוֹת וְרָעוֹת וּמִיתַת בָּנִים, רַחֲמָנָא לִצְלַן (לֹא עָלֵינוּ וְעַל שׁוּם בַּר יִשְׂרָאֵל). וְהַגָּאוֹן הַקָּדוֹשׁ קוֹרֵא אוֹתָם שׁוֹטִים וְרוֹצְחִים, וְכִי לֵית דִּין וְלֵית דַּיָּן? וְכִי אֶפְשָׁר לַעֲשׂוֹת כָּל מַה שֶּׁעוֹלֶה עַל לֵב טִפֵּשׁ? 
אֲבָל כָּל מִי שֶׁנָּגַע יִרְאַת ה' בְּלִבּוֹ, וְיוֹדֵעַ שֶׁעָתִיד לִתֵּן דִּין וְחֶשְׁבּוֹן, יִזָּהֵר מְאֹד, וְגַם יְלַמֵּד וְיַזְהִיר לִבְנֵי בֵיתוֹ שֶׁלֹּא יִהְיוּ בֵּין קַלֵּי הַדַּעַת אֵלֶּה, וּכְשֶׁעוֹשִׂים שִׂמְחָה יֵשׁ לִזָּהֵר מְאֹד שֶׁיִּהְיֶה מַחֲנֵנוּ קָדוֹשׁ, וְהַמְּחִצָּה תִּהְיֶה טוֹבָה וַחֲזָקָה, שֶׁלֹּא יוּכְלוּ לְסָתְרָהּ, וְשֶׁלֹּא יִהְיוּ הַנָּשִׁים מְצוּיִים בִּמְקוֹם מַעֲבַר הָאֲנָשִׁים, וְלֹא יִסְתּוֹבְבוּ וְלֹא יַעַמְדוּ לְדַבֵּר שָׁם. 
לא - פרצה השכיחה בתזמרת השמחות
וּמִכָּל שֶׁכֵּן וְקַל וָחֹמֶר שֶׁלֹּא יִהְיֶה מַה שֶּׁהַזַּמָּרִים בָּאִים לְבֵין הַנָּשִׁים וּמְזַמְּרִים, וְהַנָּשִׁים רוֹקְדִים לִפְנֵיהֶם, כִּי זֶהוּ פְּרִיצוּת גְּדוֹלָה לִהְיוֹת נָשִׁים מְרַקְּדִים לִפְנֵי אֲנָשִׁים הַמְזַמְּרִים לָהֶם (וּבִשְׁבִיל שֶׁהֵם גּוֹיִים אוֹ פּוֹרְקֵי עֹל לֹא נִשְׁתַּנָּה הָעִנְיָן לְמַעֲלִיּוּתָא, אֶלָּא אַדְּרַבָּה, יוֹתֵר גָּרוּעַ כִּי בַּפְּרוּצִים הֶחֱמִירוּ יוֹתֵר), וְהַגַּע בְּעַצְמְךָ - אִלּוּ הָיוּ נֶאֱסָפִים בְּאֵיזֶה בֵּית נָשִׁים לִרְקֹד, וַאֲנָשִׁים מְזַמְּרִים לָהֶם וְהֵן רוֹקְדוֹת לִפְנֵיהֶם - הָיוּ מַזְעִיקִים עֲלֵיהֶם שָׁמַיִם וָאָרֶץ, וּבִשְׁבִיל שֶׁזֶּה חֲתֻנָּה לֹא נִשְׁתַּנָּה הָעִנְיָן כְּלוּם, כִּי גַּם בַּחֲתֻנָּה חַיָּבִים לִשְׁמֹר אַזְהָרוֹת הַתּוֹרָה וְגִדְרֵי הַצְּנִיעוּת. 
וּכְבָר אָמְרוּ (בסוטה): זַמְרָן גַּבְרֵי וְעָנֵי נְשֵׁי פְּרִיצוּתָא (גְּבָרִים מְזַמְּרִים וְהַנָּשִׁים עוֹנוֹת לָהֶם - פְּרִיצוּת), וּמִכָּל שֶׁכֵּן אִם מְרַקְּדִים, כִּי הָרִקּוּד יוֹתֵר מְגָרֶה אֶת הָרָע מִן הַקּוֹל. 
וַאֲפִלּוּ מַה שֶּׁהַזַּמָּרִים בָּאִים אֵצֶל הַנָּשִׁים, וּמְזַמְּרִים בְּלִי רִקּוּד, הוּא גַּם כֵּן פְּרִיצוּת, שֶׁהֲרֵי אֲפִלּוּ הַתַּעֲרֹבוֹת לְבַד, בְּלִי זֶמֶר, הוּא עֲבֵרָה, וּמְסַלֵּק הַשְּׁכִינָה מִן הַשִּׂמְחָה, וְאֵין זֶה שִׂמְחָה לִפְנֵי הַקָּדוֹשׁ-בָּרוּךְ-הוּא. 
וְזֶה לְשׁוֹן סֵפֶר הַחֲסִידִים (שצ"ג): כְּתִיב (תהלים צו, ו): "הוֹד וְהָדָר לְפָנָיו עֹז וְחֶדְוָה בִּמְקוֹמוֹ", לְכָךְ אָמַר שֶׁהַשִּׂמְחָה בִּמְעוֹנוֹ. אָמַר פָּסוּק שֶׁיֵּשׁ בּוֹ רֶמֶז הַשֵּׁם בַּשָּׁמַיִם וּבָאָרֶץ, כְּגוֹן: יִשְׂמְחוּ הַשָּׁמַיִם וְתָגֵל הָאָרֶץ, רָאשֵׁי תֵּבוֹת הַשֵּׁם שֶׁל אַרְבַּע אוֹתִיּוֹת. כְּשֶׁיֵּשׁ גִּילָה בָּאָרֶץ בִּרְעָדָה, אָז שִׂמְחָה בַּשָּׁמַיִם לְפָנָיו. כֹּל הַמְבָרֵךְ שֶׁהַשִּׂמְחָה בִּמְעוֹנוֹ, צָרִיךְ לַחֲקֹר אִם קִיְּמוּ וְגִילוּ בִּרְעָדָה, אִם רְעָדָה בִּמְקוֹם גִּילָה, וְאִם לָאו - וּכְגוֹן שֶׁיֶּשְׁנָם שָׁם אֲנָשִׁים שֶׁאֵינָם הֲגוּנִים וְנִבּוּל פֶּה בֵּינֵיהֶם, וַאֲנָשִׁים וְנָשִׁים מְעֹרָבִים יַחַד, לֹא יִתָּכֵן לְבָרֵךְ שֶׁהַשִּׂמְחָה בִּמְעוֹנוֹ, וְעַל אֵלֶּה וְכַיּוֹצֵא בָּהֶם נֶאֱמַר (ירמיה טו, יז): "לֹא יָשַׁבְתִּי בְסוֹד מְשַׂחֲקִים וָאֶעְלֹז", וּכְתִיב (ישעיה כח, ח,יב): "כִּי כָּל שֻׁלְחָנוֹת מָלְאוּ קִיא צֹאָה בְּלִי מָקוֹם וְגוֹ', לֹא אָבוּא שְׁמוֹעַ". 
אוֹמֶרֶת הַשְּׁכִינָה: לֹא אָבוּ שְׁמוֹעַ דִּבְרֵי תוֹרָה, וּלְשִׂמְחָה מַה זּוֹ עוֹשָׂה בֵּין תַּלְמִידֵי חֲכָמִים וּבֵין לֵצִים? (עַיֵּן בַּמְּפָרְשִׁים הַפֵּרוּשׁ) כָּל מִצְוָה הַבָּאָה בַּעֲבֵרָה עַל יָדָהּ, מוּטָב שֶׁלֹּא יַעֲשֶׂה הַמִּצְוָה. כְּמוֹ מִצְוָה לְשַׂמֵּחַ הֶחָתָן, וְאִם יֵשׁ שָׁם פָּרִיצִים, וְיוֹדֵעַ שֶׁבְּלֹא פְּרִיצוּת לֹא יִהְיֶה, אוֹ אֵינוֹ יָכוֹל לִהְיוֹת בְּלֹא הִרְהוּר, אוֹ אֵינוֹ יָכוֹל לִהְיוֹת מִלִּרְאוֹת בְּנָשִׁים, אַל יִהְיֶה שָׁם. עַד כָּאן לְשׁוֹן סֵפֶר חֲסִידִים. 
וּבְפֵרוּשׁ "בְּרִית עוֹלָם" (ממרן החיד"א) עַל סֵפֶר חֲסִידִים כָּתַב שָׁם, וְזֶה לְשׁוֹנוֹ: נָשִׁים יוֹשְׁבוֹת בֵּין הָאֲנָשִׁים, שֶׁהַהִרְהוּרִים שָׁם, לֹא יִתָּכֵן לְבָרֵךְ שֶׁהַשִּׂמְחָה בִּמְעוֹנוֹ וְכוּ'. כֵּן כָּתַב הָרַב "בַּיִת חָדָשׁ" בְּ"אֶבֶן הָעֵזֶר" (סי' ס"ב) מִשֵּׁם מִנְהָגִים, וּכְמוֹ שֶׁכָּתַב לְעֵיל (קס"ח), עַיֵּן שָׁם. [וְזֶה לְשׁוֹנוֹ (בסימן קס"ח): כָּתַב הָרַב "בַּיִת חָדָשׁ" בְּ"אֶבֶן הָעֵזֶר" (סימן ס"ב) בְּשֵׁם מִנְהָגִים, כַּאֲשֶׁר יֵשׁ בַּחֻפָּה אֲנָשִׁים וְנָשִׁים בְּחֶדֶר אֶחָד, אֵין לְבָרֵךְ שֶׁהַשִּׂמְחָה בִּמְעוֹנוֹ, דְּאֵין שִׂמְחָה כְּשֶׁהַיֵּצֶר הָרָע שׁוֹלֵט וְכוּ'. וְהַחַי יִתֵּן לִבּוֹ לֶאֱסֹר אִיסָר, כְּדֵי שֶׁלֹּא יִתְעָרְבוּ נָשִׁים וַאֲנָשִׁים בַּשִּׂמְחָה וְכוּ']. 
לב - פרצה המצויה בתערבת אנשים ונשים בבית הכנסת
וְשָׁם (סימן תתקנ"ג בסוף) וְכָל מִצְוָה הַבָּאָה עֲבֵרָה עַל יָדָהּ, מוּטָב שֶׁלֹּא יַעֲשֶׂה הַמִּצְוָה, כְּמוֹ לְשַׂמֵּחַ חָתָן וְיֵשׁ שָׁם פָּרִיצִים, וְיוֹדֵעַ שֶׁבְּלֹא פְּרִיצוּת אֵינָהּ יְכוֹלָה לִהְיוֹת, וְאִי אֶפְשָׁר בְּלֹא הִרְהוּר אוֹ מִלִּרְאוֹת בְּנָשִׁים, אַל יִהְיֶה שָׁם. עַד כָּאן לְשׁוֹנוֹ. 
וְכֵן בְּשִׂמְחַת תּוֹרָה, אִם הַנָּשִׁים אוֹ אֲפִלּוּ הַיְלָדוֹת נִכְנָסִים לִמְקוֹם הָאֲנָשִׁים, אוֹ עוֹמְדִים בְּמָקוֹם שֶׁאֶפְשָׁר לִרְאוֹתָן, הֵם מַחֲטִיאִים, וּמְעַרְבְּבִין שִׂמְחַת הַקְּדֻשָּׁה, וּמְגָרְשִׁין הַשְׁרָאַת הַשְּׁכִינָה. 
וְיֵשׁ מַנִּיחִים לַקְּטַנּוֹת לְהִכָּנֵס וְהוּא טָעוּת, כִּי מִי יוּכַל לָדַעַת מַה שֶּׁבְּלֵב חֲבֵרוֹ, אִם הֵם מְבִיאִים לִידֵי הִרְהוּר אוֹ לֹא, גַּם אֵיפֹה הוּא הַגְּבוּל, אֵין זֶה אֶלָּא קַלּוּת הַדַּעַת וְזִלְזוּל, שֶׁאֵין פַּחַד ה' לְנֶגֶד עֵינֵיהֶם, וְאֵין חֲרֵדִים מִן הַחֵטְא. 
וְכֵן כְּשֶׁיּוֹצְאִים מִבֵּית הַכְּנֶסֶת אַחַר הַתְּפִלָּה, צְרִיכוֹת הַנָּשִׁים לְהַקְדִּים יְצִיאָתָן, כְּדֵי שֶׁלֹּא יָבוֹא לִידֵי תַּעֲרֹבֶת, וּמִכָּל שֶׁכֵּן שֶׁלֹּא יַעַמְדוּ לִפְנֵי בֵּית הַכְּנֶסֶת, לְחַכּוֹת עַל מִי שֶׁהוּא אוֹ לְשׂוֹחֵחַ, כִּי אָז יֵצֵא שְׂכָרָן (שֶׁל הַתְּפִלָּה) בְּהֶפְסֵדָן (שֶׁל חֲטָאִים). 
לג - פרצת התערבת ברחוב, ובפרט בשבתות וימים טובים
וּמִכָּל שֶׁכֵּן, כַּמָּה יִכְאַב הַלֵּב עַל הַתַּעֲרֹבוֹת בַּשּׁוּק עַל יְדֵי הַטִּיּוּלִים אַחַר הַצָּהֳרַיִם בְּשַׁבָּתוֹת וְיָמִים טוֹבִים. 
וּכְבָר כָּתַב בְּשֻׁלְחָן עָרוּךְ (הלכות יו"ט, סימן תקכ"ט ס"ד, והוא מהרמב"ם): חַיָּבִים בֵּית דִּין לְהַעֲמִיד שׁוֹטְרִים בָּרְגָלִים, שֶׁיְּהוּ מְשׁוֹטְטִים וּמְחַפְּשִׂים בְּגִנּוֹת וּפַרְדֵּסִים וְעַל הַנְּהָרוֹת, שֶׁלֹּא יִתְקַבְּצוּ שָׁם לֶאֱכֹל וְלִשְׁתּוֹת אֲנָשִׁים וְנָשִׁים, וְיָבוֹאוּ לִידֵי עֲבֵרָה, וְכֵן יַזְהִירוּ בְּדָבָר זֶה לְכָל הָעָם, שֶׁלֹּא יִתְעָרְבוּ אֲנָשִׁים וְנָשִׁים בְּבָתֵּיהֶם בְּשִׂמְחָה, וְלֹא יִמְשְׁכוּ בַּיַּיִן שֶׁמָּא יָבוֹאוּ לִידֵי עֲבֵרָה, אֶלָּא יִהְיוּ כֻּלָּם קְדוֹשִׁים. עַד כָּאן לְשׁוֹנוֹ. 
וּבִמְנָחוֹת (ל"ג) אִיתָא, בֵּין בֵּי גַּבְרֵי לְבֵי נָשֵׁי, פֵּרַשׁ רַשִׁ"י: אָדָם שֶׁחוֹלֵק בֵּיתוֹ, חֶצְיוֹ לְהִלּוּךְ אֲנָשִׁים הַמַּחֲזִירִין בְּבֵיתוֹ, וְחֶצְיוֹ לְאִשְׁתּוֹ לַעֲשׂוֹת מְלַאכְתָּהּ בְּהַצְנֵעַ וְכוּ', עַד כָּאן. 
הֲרֵי שֶׁאֲפִלּוּ בַּבַּיִת כָּךְ הוּא דֶּרֶךְ יִשְׂרָאֵל קְדוֹשִׁים, וּמִכָּל שֶׁכֵּן וְקַל וָחֹמֶר בַּחוּץ, כָּל שֶׁיֵּשׁ בּוֹ קְצָת יִרְאַת שָׁמַיִם, וְיוֹדֵעַ שֶׁעֵינֵי ה' הֵמָּה מְשׁוֹטְטִים בְּכָל הָאָרֶץ, לָתֵת לְאִישׁ כִּדְרָכָיו וְכִפְרִי מַעֲלָלָיו, וְיוֹדֵעַ כָּל מַעֲשֵׂי בְּנֵי אָדָם וְכָל מַחְשְׁבוֹתָם, בְּוַדַּאי יֶחֱרַד לִמְנֹעַ עַצְמוֹ, וְגַם לִמְנֹעַ בְּנֵי בֵּיתוֹ מִלַּחֲטֹא וּמִלְּהַחֲטִיא אֲחֵרִים וְטוֹב לָהֶם כָּל הַיָּמִים. 
וּמְסֻפָּר מֵהַגָּאוֹן הַקָּדוֹשׁ בַּעַל "דִּבְרֵי יְחֶזְקֵאל" מִשִּׁינֶעוֶע זי"ע, שֶׁפַּעַם אַחַת בְּצֵאתוֹ מִבֵּית הַכְּנֶסֶת רָאָה אִשָּׁה זְקֵנָה אַחַת מוֹכֶרֶת שָׁם אֵיזֶה דָּבָר, וְצָעַק עַל זֶה: הַאִם מַלְאָכִים הוֹלְכִין כָּאן?! 
וְאֵין רְצוֹנֵנוּ לְהַאֲרִיךְ בִּגְנוּת אוֹתָן הַיּוֹשְׁבִים כַּמָּה מִשְׁפָּחוֹת וְאוֹכְלִים בְּחֶדֶר אֶחָד, וְגַם לִפְעָמִים עַל שֻׁלְחָן אֶחָד, וְגֹדֶל הַמִּכְשׁוֹלִים הַמִּשְׁתַּרְבְּבִים וּבָאִים מִזֶּה, אֲשֶׁר, בַּעֲווֹנוֹתֵינוּ הָרַבִּים, כְּבָר בָּא הָאוֹת וְהַמּוֹפֵת עַל זֶה, וְיֵדַע אִינֵשׁ בְּנַפְשֵׁיהּ. 
אַךְ בְּנֵי יִשְׂרָאֵל קְדוֹשִׁים וּטְהוֹרִים, מִתְרַחֲקִים מִדְּרָכִים כָּאֵלֶּה וְתוֹעֵבָה הוּא לָהֶם, וּבְכָל מְקוֹם בּוֹאָם נִזְהָרִים מִלְּהַבְעִיר אֵשׁ הַיֵּצֶר הָרָע בְּמוֹשְׁבוֹתֵיהֶם, כְּדֵי שֶׁיִּתְקַיֵּם בָּנוּ: "ִי ה' אֱלֹקֶיךָ מִתְהַלֵּךְ בְּקֶרֶב מַחֲנֶיךָ וְגו', וְהָיָה מַחֲנֶיךָ קָדוֹשׁ וְלֹא יֵרָאֶה בְּךָ עֶרְוַת דָּבָר וְשָׁב מֵאַחֲרֶיךָ", וְנִזְהָרִים מִכָּל מִינֵי שִׁפְלוּת וּגְנוּת שֶׁאֵין דַּעַת חֲכָמִים נוֹחָה הֵימֶנּוּ, כְּדֵי שֶׁנִּהְיֶה רְאוּיִים לִהְיוֹת בְּנֵי אֲבוֹתֵינוּ וְרַבּוֹתֵינוּ הַקְּדוֹשִׁים, וּלְהַמְשִׁיךְ שַׁרְשֶׁרֶת הַקֹּדֶשׁ שֶׁל עַם ה'. 
לד - אסור לצאת לשוק מבשם
כָּתַב בְּסֵפֶר "מַחֲנֶיךָ קָדוֹשׁ" (סימן ל"ה): אָסוּר לָאִשָּׁה לָצֵת לַשּׁוּק כְּשֶׁהִיא מְבֻשֶּׂמֶת, בֵּין שֶׁנִּתְבַּשְּׂמָה בְּגוּפָהּ, בֵּין בִּשְׂעָרָהּ, בֵּין בִּבְגָדֶיהָ, וְכֵן אָסוּר הָאָב לְהַנִּיחַ אֶת בִּתּוֹ לָצֵת לַשּׁוּק כְּשֶׁהִיא מְבֻשֶּׂמֶת (מקור הקדושה), נִלְמָד מֵהָא דְּאִיתָא בְּשַׁבָּת (ס"ב) וּבְיוֹמָא (י'): "וּבְרַגְלֵיהֶן תְּעַכַּסְנָה" - אָמַר ר' יִצְחָק דְּבֵי רַבִּי אַמִּי: מְלַמֵּד שֶׁמַּטִּילוֹת (בְּנוֹת יְרוּשָׁלַיִם לִפְנֵי חֻרְבַּן בֵּית הַמִּקְדָּשׁ) מוֹר וַאֲפַרְסְמוֹן בְּמִנְעֲלֵיהֶם, וּמְהַלְּכוֹת בְּשׁוּקֵי יְרוּשָׁלַיִם, וְכֵיוָן שֶׁמַּגִּיעוֹת אֵצֶל בַּחוּרֵי יִשְׂרָאֵל, בּוֹעֲטוֹת בַּקַּרְקַע וּמַתִּיזוֹת עֲלֵיהֶם, וּמַכְנִיסוֹת בָּהֶם יֵצֶר הָרָע כְּאֶרֶס. עַד כָּאן. 
וּמְבֹאָר בְּשֻׁלְחָן עָרוּךְ "אֶבֶן הָעֵזֶר" (סימן קי"ט), שֶׁאָסוּר לְהָרִיחַ רֵיחַ בְּשָׂמִים שֶׁל עֶרְוָה. נִמְצָא, שֶׁהַיּוֹצְאִין מְבֻשָּׂמִין מַכְשִׁילִים הָרַבִּים. 
וּבְיוֹתֵר מְגֻנֶּה הַבָּאוֹת לְעֶזְרַת נָשִׁים שֶׁל בֵּית הַכְּנֶסֶת מְבֻשָּׂמוֹת, כִּי מִלְּבַד הַנַּ"ל עוֹד מְבַלְבְּלִין אֶת הַתְּפִלָּה, כִּי מְבֹאָר בְּסֵפֶר הֲכָנָה דְּרַבָּה מֵהַגָּוֹן הַצַּדִּיק בַּעַל "עֲרוּגַת הַבֹּשֶׂם" זַצַ"ל, שֶׁיֵּשׁ לְהִתְרַחֵק מֵרֵיחוֹת הָאֵלֶּה כְּמוֹ מֵרֵיחַ צוֹאָה. 
וּפָשׁוּט שֶׁעִנְיָן זֶה נִכְלַל בְּמַה שֶּׁאָמְרוּ חֲזַ"ל (נִזְכַּר לְעֵיל) שֶׁלֹּא נִתְּנוּ תַּכְשִׁיטִין לְהִתְקַשֵּׁט בָּהֶם בַּחוּץ. 
לה - אסור לאשה לילך בקומה זקופה ובשחצנות
נֶאֱמַר בִּגְמָרָא גִּטִּין (פ"ט): אָכְלָה בַּשּׁוּק, גִּרְגְּרָה בַּשּׁוּק, הֵינִיקָה בַּשּׁוּק, בְּכֻלָּן רַבִּי מֵאִיר אוֹמֵר תֵּצֵא וְכוּ'. וּמוּכָח שָׁם דִּלְכֻלָּא עָלְמָא הֱוֵי פְרִיצוּתָא, וְגִרְגְּרָה בַּשּׁוּק, פֵּרַשׁ רַשִׁ"י: הָלְכָה נְטוּיַת גָּרוֹן. וְהִנֵּה בְּיוֹמָא (י') מַשְׁמָע דִּנְטוּיַת גָּרוֹן, הַיְנוּ הִלּוּךְ בְּקוֹמָה זְקוּפָה. וּבְשַׁבָּת (ס"ב) מַשְׁמָע, מְהַלֶּכֶת עָקֵב בְּצַד גּוּדָל, וְהִלּוּךְ בְּקוֹמָה זְקוּפָה לוֹמְדִים אִסּוּרוֹ מִמַּה שֶּׁכָּתוּב (ישעיה ג, טז): "כִּי גָבְהוּ בְּנוֹת צִיּוֹן וְגוֹ'". 
לו - אסור להתעצל בצניעות
בְּסֵפֶר "מַחֲנֶיךָ קָדוֹשׁ" (סימן כ"ג) כָּתַב: אָסוּר לָאִשָּׁה לְהִתְעַצֵּל מִלְּכַסּוֹת עַצְמָהּ כָּרָאוּי, וְהַמִּתְעַצֶּלֶת בָּזֶה לְעָוֹן גָּדוֹל יֵחָשֵׁב אֶצְלָהּ, וְלָכֵן צְרִיכָה לְהִזָּהֵר מְאֹד וּלְדַקְדֵּק הֵיטֵב בְּשָׁעָה שֶׁיּוֹצְאָה מִפֶּתַח בֵּיתָהּ וְלַחוּץ שֶׁיְּהֵא מְכֻסֶּה כָּל בְּשָׂרָהּ כָּרָאוּי. 
לז - חובת בת ישראל
[העתק מספר "חוקת ישראל", והוא סיכום לנאמר למעלה (דף קי"ח קיצור מסימן ה)] 
א. חוֹבָה מֻטֶּלֶת עַל כָּל בַּת יִשְׂרָאֵל מִדִּין תּוֹרָה לְהִתְנַהֵג בִּצְנִיעוּת, הֵן בְּמַלְבּוּשֶׁיהָ, וְהֵן בְּכָל הֲלִיכוֹתֶיהָ, וְלֹא יִתְרָאֶה עָלֶיהָ שׁוּם אָבָק שֶׁל פְּרִיצוּת, חַס וְשָׁלוֹם. 
ב. הַהוֹלְכוֹת בָּרְחוֹב בְּמַלְבּוּשֵׁי פְרִיצוּת, חוֹטֵאת וּמַחֲטִיאָה אֶת הָרַבִּים, וְעוֹבֶרֶת עַל הַרְבֵּה אִסּוּרֵי תּוֹרָה, וְגוֹרֶמֶת לְסִלּוּק שְׁכִינָה, חַס וְשָׁלוֹם. 
ג. מַלְבּוּשֵׁי הַתּוֹרָה לְבַת יִשְׂרָאֵל - הַשְּׂמָלוֹת יִהְיוּ אֲרֻכּוֹת, עִם שַׁרְווּלִים אֲרֻכִּים, וְגַרְבַּיִם אֲרֻכּוֹת, וְאִסּוּר גָּמוּר לְגַלּוֹת מִזְּרוֹעוֹתֶיהָ אוֹ מֵרַגְלֶיהָ אוֹ מִלְּפָנִים מִן הַצַּוָּאר. 
ד. הַשְּׂמָלוֹת אֲסוּרִין לִהְיוֹת מִבַּדִּים דַּקִּים, שֶׁבְּשָׂרָן נִרְאֶה מִתּוֹכָן, וְכֵן גַּרְבַּיִם כָּאֵלּוּ בִּכְלַל הָאִסּוּר, וְכֵן אֵין לִלְבֹּשׁ בֶּגֶד אָדֹם. 
ה. גַּם בִּהְיוֹתָהּ בַּחֲדַר בֵּיתָהּ, תִּתְנַהֵג בִּצְנִיעוּת כְּכָל הָאֶפְשָׁר, וְשֶׁבַח גָּדוֹל לְבַת יִשְׂרָאֵל, שֶׁאֲפִלּוּ בְּעֵת הַפְשָׁטַת הַגַּרְבַּיִם לְצֹרֶךְ הַשֵּׁנָה, תְּכַסֶּה תְּחִלָּה הָרַגְלַיִם בְּסָדִין וְתַפְשִׁיטֵם תַּחַת הַסָּדִין, וְאִם נִמְצָאִים אֲנָשִׁים בַּבַּיִת, אָז צְרִיכָה לְדַקְדֵּק מִן הַדִּין. 
ו. כָּל אִישׁ יִשְׂרָאֵל אִם מוּל עֵינָיו בַּת יִשְׂרָאֵל מְלֻבֶּשֶׁת בִּפְרִיצוּת, אָסוּר אָז בְּדִבְרֵי תּוֹרָה, וּכְשֶׁמְּבָרֵךְ אָז אֵיזֶה בְּרָכָה, הֲרֵי הַבְּרָכָה לְבַטָּלָה, וּכְשֶׁאוֹכֵל כְּאִלּוּ אוֹכֵל בְּלֹא בְּרָכָה, וְנִקְרָא גּוֹזֵל הַקָּדוֹשׁ־ בָּרוּךְ־הוּא וּכְנֶסֶת יִשְׂרָאֵל. יֵשׁ פּוֹסְקִים שֶׁמַּתִּירִים עַל יְדֵי עֲצִימַת עֵינַיִם, וְיֵשׁ אוֹסְרִים עַד שֶׁיְּסוֹבֵב כָּל גּוּפוֹ לְצַד אַחֵר, וְכֵן הָעִקָּר, רַק בְּדֹחַק גָּדוֹל יֵשׁ לִסְמֹךְ עַל הַמַּתִּירִין. 
ז. לְהַרְהֵר בְּדִבְרֵי תוֹרָה וּקְדֻשָּׁה נֶגֶד עֶרְוָה מֻתָּר, וּמִן הַנָּכוֹן וְרָאוּי לְהִתְפַּלֵּל אָז בְּמַחֲשַׁבְתּוֹ לִפְנֵי הַקָּדוֹשׁ-בָּרוּךְ-הוּא שֶׁיַּצִּילֵהוּ מֵהִסְתַּכְּלוּת אֲסוּרִים וְרָעִים, וּמִמַּחֲשָׁבוֹת זָרוֹת וְרָעוֹת, וִיהַרְהֵר בְּפָסוּק: "וְלֹא תָתוּרוּ אַחֲרֵי לְבַבְכֶם וְאַחֲרֵי עֵינֵיכֶם". 
ח. כָּל מִי שֶׁיֵּשׁ בְּבֵיתוֹ פְּרִיצוּת וְשׁוֹתֵק וְאֵינוֹ עוֹשֶׂה שׁוּם תַּחְבּוּלוֹת לְשָׁרֵשׁ הָרָעָה הַגְּדוֹלָה הַזֹּאת, הֲרֵי הוּא בִּכְלַל מְחַלְּלֵי שֵׁם שָׁמַיִם, וְכָל שֶׁכֵּן אִם הוּא אָדָם חָשׁוּב וְגָדוֹל בְּעַמָּיו, שֶׁהוּא הוּא הַגּוֹרֵם לַפְּרִיצוּת שֶׁתִּתְפַּשֵּׁט, וּכְמַאֲמַר חֲזַ"ל: כָּל פִּרְצָה שֶׁאֵינָהּ מִן הַגְּדוֹלִים וְכוּ'. 
ט. אִשָּׁה הַהוֹלֶכֶת בְּדַרְכֵי הַצְּנִיעוּת, הֲרֵי הִיא מְקַדֶּשֶׁת שֵׁם שָׁמַיִם, וְזוֹכָה לְבָנִים תַּלְמִידֵי חֲכָמִים אֲהוּבִים לְמַעְלָה וְנֶחְמָדִים לְמַטָּה. 
י. עַל הַהוֹרִים הַחוֹבָה לְהַלְבִּישׁ בְּנוֹתֵיהֶם בְּמַלְבּוּשֵׁי צְנִיעוּת, וְעַל כֻּלָּנוּ בְּנֵי יִשְׂרָאֵל הַחוֹב מֻטָּל לְהַרְחִיב גְּבוּלֵנוּ בְּטָהֳרָה, קְדֻשָּׁה וּצְנִיעוּת, וְעַל יְדֵי זֶה נְקָרֵב בִּיאַת מְשִׁיחַ צִדְקֵנוּ בִּמְהֵרָה בְּיָמֵינוּ אָמֵן. 
לח - שחד התאוה מסמא את עיני השכל מהאמת
הָיִינוּ צְרִיכִים לְהַאֲרִיךְ יוֹתֵר בְּבֵרוּר פְּרָטֵי הָאִסּוּרִים שֶׁל מַלְבּוּשִׁים שׁוֹנִים שֶׁיֵּשׁ בָּהֶם פְּרִיצוּת, וְגֹדֶל הַחוֹב שֶׁל מַלְבּוּשֵׁי צְנִיעוּת כְּדֵי לְבַטֵּל טַעֲנוֹת הַמִּתְפַּלְפְּלִים וּמְחַפְּשִׂים אַחַר הַהֶתֵּרִים. 
אֲבָל הַוִּכּוּחִים וְהַמְצָאַת הַהֶתֵּרִים לא מַסְפִּיקוֹת הַדִּין וְהַהֲלָכָה, הֵם נוֹבְעִים שֶׁנֹּאמַר, נְבָרֵר וְנוֹכִיחַ אֶת הַפְּשָׁט הָאֲמִתִּי, וְשׁוּב לֹא יִתְוַכְּחוּ, אֶלָּא מִנְּטִיַּת הָרָצוֹן הֵם בָּאִים, כִּי אוֹתָם אֲשֶׁר חֶמְדַּת הַשִּׁפְלוּת קָבוּעַ בְּלִבָּם וְנוֹטִים אַחַר הָרְחוֹב, הֵם מְחַפְּשִׂים אַחַר הַהֶתֵּרִים, לֹא מִפְּנֵי שֶׁמְּבַקְּשִׁים הָאֱמֶת, אֶלָּא מִפְּנֵי שֶׁרְצוֹנָם עַז לְהִשָּׁאֵר בְּמִנְהָגָם, וְגַם לְתָרֵץ עַצְמָם שֶׁכָּךְ כָּשֵׁר וְיָשָׁר, עַל כֵּן נֶאֱחָזִין בְּכָל סְבָרָא קְלוּשָׁה וַעֲקוּמָה, וְהַכֹּל אֶצְלָם בְּגֶדֶר הַהֶכְרֵחַ וְהָאֹנֶס. 
וַאֲפִלּוּ בֵּין אוֹתָם שֶׁמֵּחֲמַת אֹנֶס אֵין בֵּיתָם מִתְנַהֵג בִּצְנִיעוּת, יֵשׁ מֵהֶם מִתְעַקְּשִׁים שֶׁדַּרְכָּם דֶּרֶךְ הַתּוֹרָה הִיא. 
כִּי טֶבַע הָאָדָם שֶׁלֹּא יִרְצֶה לְהוֹדוֹת לְעַצְמוֹ שֶׁאֵינוֹ מִתְנַהֵג בְּדֶרֶךְ טוֹב, אֶלָּא בּוֹנֶה סְבָרָא לְכָל עֲקַלְקַלּוֹתָיו, וְנַעֲשָׂה אֶצְלוֹ שִׁיטָה כָּזֹאת, וּמִתְחַזֵּק לוֹמַר שֶׁלֹּא מִפְּנֵי עַצְלוּת אוֹ זִלְזוּל מִתְנַהֵג כָּךְ, אֶלָּא יֵשׁ לוֹ שִׁיטָה כָּזוֹ, וּמְרַמֶּה אֶת עַצְמוֹ וְגַם אֶת אֲחֵרִים, כִּי מְאֹד קָשֶׁה לְהַשְׁלִים עִם הָאֱמֶת שֶׁהַסִּבּוֹת וְהַנְּגִיעוֹת וְהָאִינְטְרֵסִים מַכְרִיחִים אוֹתוֹ. 
וְאִלּוּ הָיוּ הַסִּבּוֹת וְהַנְּגִיעוֹת מִסְתַּלְּקִים מִמֶּנּוּ, אוּלַי גַּם הוּא הָיָה מֵרָאשֵׁי הַמַּחְמִירִים וְלֹא הָיָה מַחְשִׁיב סְבָרוֹתָיו וְהֶתֵּרָיו לִכְלוּם. 
אֲבָל בֶּאֱמֶת שֹׁרֶשׁ הַוִּכּוּחִים לְהִשָּׁאֵר בְּמִנְהֲגֵי וְזִלְזוּלֵי הָעוֹלָם, הוּא הָרָצוֹן לָלֶכֶת בִּשְׁרִירוּת הַלֵּב, כְּפִי שֶׁהַיֵּצֶר מַבְעִירוֹ, הָעַיִן רוֹאָה עוֹלָם וּמְלוֹאוֹ, נֶחְמָד וְנָעִים לְהַגּוּף הַבַּהֲמִי, וְהַלֵּב חוֹמֵד בְּלִי שׁוּם דַּעַת וּתְבוּנָה, בְּלִי לָשִׂים לֵב שֶׁאֲנַחְנוּ בָּנָיו שֶׁל מָקוֹם, גּוֹי קָדוֹשׁ, וְכָל מַה שֶּׁרוֹאִים הַיּוֹם בָּעוֹלָם אֵינוֹ שַׁיָּךְ לָנוּ, וְהוּא הֵפֶךְ מֵעֶצֶם חַיֵּינוּ, כִּי אֲנַחְנוּ דְּבוּקִים בִּמְקוֹר הַחַיִּים הָאֲמִתִּים, הוּא הַקָּדוֹשׁ־בָּרוּךְ־הוּא וְתוֹרָתוֹ הַקְּדוֹשָׁה, וּמֻבְדָּלִים אֲנַחְנוּ מִשִּׁפְלוּת הַגּוֹיִים. 
אוּלַי יָדוּעַ לָהֶם אֲשֶׁר הַנִּרְאָה נֶגֶד הָעַיִן הוּא תֹּהוּ וָבֹהוּ וְחֹשֶׁךְ, וּמוֹלִיךְ יָשָׁר אֶל הַתְּהוֹם, וַאֲשֶׁר אֲבוֹתֵינוּ וְאִמּוֹתֵינוּ מֵעוֹלָם רְחוֹקִים הָיוּ מִכָּל זֶה, כִּרְחוֹק מִזְרָח מִמַּעֲרָב בְּתַכְלִית הָרִחוּק, וְכָל הַפּוֹרֵשׁ מִדַּרְכָּם כְּפוֹרֵשׁ מִן הַחַיִּים. 
יְדִיעָה זוּ אוּלַי גַּם דּוֹפֶקֶת בְּלִבָּם, וְאֵינָהּ נוֹתֶנֶת לָהֶם מְנוּחָה, אַךְ הָרָצוֹן הַחוֹמֵד לוֹחֵם נֶגְדּוֹ, וְאֵינוֹ נוֹתֵן לְהָאֱמֶת הַזֶּה לִפְעֹל פְּעֻלָּתוֹ, וַאֲפִלּוּ לְהִתְבּוֹנֵן בּוֹ אֵינוֹ מַשְׁאִיר מָקוֹם וּזְמַן. 
וּכְשֶׁהוּא שׁוֹמֵעַ זֹאת בְּעַל כָּרְחוֹ, וְהָאֱמֶת הַזֶּה מַרְגִּיזוֹ, הוּא טוֹעֵן נֶגְדּוֹ וּמִתְאַמֵּץ לְהִצְטַדֵּק וּלְחַפֵּשׂ הֶתֵּר, כִּי יוֹדֵעַ הוּא בְּעַצְמוֹ וּבִפְנִימִיּוּתוֹ, שֶׁאֵין הַמְדֻבָּר כָּאן אִם זֹאת אָסוּר אוֹ מֻתָּר, אֶלָּא אִם לְהִבָּדֵל מֵחֶמְדַּת הַלֵּב, אוֹ לָלֶכֶת בִּשְׁרִירוּת הַלֵּב, וְכֵיוָן שֶׁלֹּא הִתְקוֹמֵם נֶגֶד חֶמְדַּת הַלֵּב בְּעֹז וְתַעֲצוּמוֹת, הִנֵּה הָרָצוֹן שׁוֹלֵט וְרוֹצֶה לִדְחוֹת הָאֱמֶת וּלְהִפָּטֵר מִמֶּנּוּ, אַךְ אִי אֶפְשָׁר לִדְחוֹת אֶת הָאֱמֶת הַפָּשׁוּט בְּלֹא כְּלוּם, עַל כִּן מֻכְרָח לְהִתָּלוֹת בְּאֵיזֶה הֶתֵּר וּסְבָרָה. וּכְשֶׁהַהֶתֵּר מִתְרוֹפֵף, הוּא מִתְקוֹמֵם לְהַחֲזִיקוֹ וְלַחֲזֹר עָלָיו וּלְקָבְעוֹ וּלְהַשְׁתִּיק בּוֹ אֶת קוֹל הַתְּבִיעָה שֶׁהָאֱמֶת תּוֹבֵעַ. 
אֲבָל הָאֱמֶת הוּא שֶׁהוּא תָּפוּס בִּידֵי חֶמְדַּת הַלֵּב כְּשָׁבוּי, וְאֵינוֹ חָפְשִׁי לִשְׁפֹּט בַּאֲמִתִּיּוּת. 
יוֹדֵעַ הוּא שֶׁהַהֲלִיכָה בְּדַרְכֵי אֲבוֹתֵינוּ הוּא הַטּוֹב וְהַיָּשָׁר, וְיוֹדֵעַ הוּא שֶׁבְּכָל אֹפֶן רַשַּׁאי הוּא לְהַחְמִיר בִּצְנִיעוּת וְלֹא יִקְרֵהוּ שׁוּם עָוֹן בָּזֶה, אֲבָל אֵינוֹ יָכוֹל, כִּי נֶאֱסַר בְּמַאֲסַר רְצוֹנוֹ. 
וּבָזֶה מְתֹרָץ פְּלִיאָה גְּדוֹלָה, מַה שֶּׁאָנוּ רוֹאִים שֶׁמַּחְמִירִים בְּהַרְבֵּה עִנְיָנִים לִפְנִים מִשּׁוּרַת הַדִּין, לָצֵאת כָּל הַדֵּעוֹת, וַאֲפִלּוּ רַק מִנְהָג שֶׁל אֶחָד מִן הַצַּדִּיקִים וְהַגְּדוֹלִים מַחְמִירִים וְנוֹהֲגִים כְּמוֹתוֹ, אוֹ חֲשָׁשׁ קָטָן חוֹשְׁשִׁין עָלָיו לְהַחְמִיר, אוֹ דָּבָר שֶׁנִּמְצָא בְּסֵפֶר בִּלְתִּי מְפֻרְסָם, אוֹ אֵיזֶה סְגֻלָּה, מַחְמִירִים וְנוֹהֵג בּוֹ, וּבְעִנְיְנֵי הַצְּנִיעוּת שֶׁהֵם לָאוִין דְּאוֹרַיְתָא וְאִסּוּרִים מְפֹרָשִׁים, כָּל מַה שֶּׁיּוֹדְעִים וְכָל מַה שֶּׁמַּזְהִירִים אֵינוֹ דַּי. 
וְהַתֵּרוּץ, כִּי בָּהֶם אֵין הַיֵּצֶר הָרָע מֵסִית, וּרְצוֹן הַלֵּב אֵינוֹ בּוֹעֵר כָּל כָּךְ, כִּי אֵינָם מֵהַנִּסְיוֹנוֹת הַמְיֻחָדִים לִזְמַנֵּנוּ. 
וְאִם כֵּן, עַד שֶׁאָנוּ מְבִיאִים אִסּוּרִים וְאוֹסְרִים הַרְבֵּה, אֲשֶׁר בְּעִנְיָנִים אֲחֵרִים הָיָה דַּי בְּחֵלֶק מֵהֶם, נְדַבֵּר בִּמְקוֹם זֶה מִן הַסִּבּוֹת הָעִקָּרִיִּים הַגּוֹרְמִים הַכֹּל, אֲשֶׁר בָּהֶם צָרִיךְ לִהְיוֹת עִקַּר הַמִּלְחָמָה, וְהוּא לְתַקֵּן הָרָצוֹן וּלְהַשְׁרִישׁ יְסוֹדֵי הַיַּהֲדוּת בְּקֶרֶב הַלֵּב. 
לט - מוסר חזוק לצניעות
אַשְׁרֵינוּ, מַה טּוֹב חֶלְקֵנוּ וּמַה נָּעִים גּוֹרָלֵנוּ, וּמַה יָּפָה יְרֻשָּׁתֵנוּ, שֶׁהֶעֱלָנוּ הַקָּדוֹשׁ-בָּרוּךְ-הוּא מִשִּׁפְלוּת הָעַמִּים וְרוֹמְמָנוּ מִן הַפְּחִיתוּת, וְטִהֵר אוֹתָנוּ מִן הַזֻּהֲמָא שֶׁהָאֻמּוֹת שְׁקוּעִים בּוֹ, וְהֶעֱלָנוּ עִלּוּי אַחַר עִלּוּי בְּכָל מִינֵי קְדֻשּׁוֹת, בְּתִתּוֹ לָנוּ תּוֹרָתוֹ הַקְּדוֹשָׁה וּמִצְווֹתָיו הַקְּדוֹשׁוֹת, וְעַל יְדֵי הַתּוֹרָה וְהַמִּצְווֹת פָּתַח לָנוּ כָּל הַשְּׁעָרִים לַעֲלוֹת מַעְלָה מַעְלָה בְּלִי גְּבוּל, הֱבִיאַנִי הַמֶּלֶךְ חֲדָרָיו, וְקֵרְבָנוּ לִהְיוֹת מֵהָעוֹמְדִים לְפָנָיו. 
וְהִזְהִירָנוּ שֶׁלֹּא נִתְפַּתֶּה אַחַר הַיֵּצֶר הָרָע, לְהִתְגָּעֵל עוֹד בְּאוֹתוֹ זֻהֲמָא, אֶלָּא נִהְיֶה קְדוֹשִׁים וּדְבוּקִים בּוֹ וּבַעֲבוֹדָתוֹ כָּל יְמֵי חַיֵּינוּ. 
וְלֹא רַק מֵהָעֲכִירוּת הַגַּס הִפְרִישָׁנוּ, כְּגוֹן עֲבוֹדָה זָרָה וְגִלּוּי עֲרָיוֹת וַאֲכִילַת נְבֵלוֹת וּטְרֵפוֹת וּשְׁקָצִים וְדָם וְכוּ', אֶלָּא צִוָּה שֶׁגַּם מַעֲשֵׂינוּ הַמֻּתָּרִים יִהְיוּ קְדוֹשִׁים, וְהוּא אֲמָרוֹ: קְדֹשִׁים תִּהְיוּ, וְלֹא עוֹד אֶלָּא שֶׁמַּעֲשֵׂינוּ הַגַּשְׁמִיִּים הַמֻּתָּרִים יְכוֹלִים לִהְיוֹת כְּמִצְווֹת מַמָּשׁ. 
גַּם צִוָּה שֶׁכָּל אֵיבָרֵינוּ יִהְיוּ קְדוֹשִׁים, פִּינוּ וְדִבּוּרֵנוּ יִהְיֶה קָדוֹשׁ וְנָקִי, וּרְאִיָּתֵנוּ יִהְיֶה שָׁמוּר וְנָקִי, וּשְׁמִיעָתֵנוּ יִהְיֶה נָקִי שֶׁלֹּא לִשְׁמֹעַ אֲפִלּוּ דִּבּוּרִים מְגֻנִּים אוֹ דְּבָרִים בְּטֵלִים, וְכֵן יָדֵינוּ וְרַגְלֵינוּ וְכוּ', וּמִכָּל שֶׁכֵּן מַחֲשַׁבְתֵּנוּ שֶׁבּוֹ תָּלוּי הַכֹּל, וְהוּא מִשְׁכַּן הַנְּשָׁמָה, שֶׁיִּהְיֶה טָהוֹר וְנַעֲלֶה וּמְרוֹמָם. וַאֲפִלּוּ מַלְבּוּשֵׁנוּ וּבְהֶמְתֵּנוּ וּשְׂדוֹתֵינוּ וּשְׁאָר רְכוּשֵׁנוּ קִדֵּשׁ בְּכַמָּה מִצְווֹת לֹא תַעֲשֶׂה וַעֲשֵׂה. 
גַּם קִדְּשָׁנוּ בִּזְמַנֵּי וּמוֹעֲדֵי קֹדֶשׁ, אֲשֶׁר בְּנֵי אֵל חַי מִתְעַלִּים בָּהֶם עִלּוּי אַחַר עִלּוּי בְּלִי גְּבוּל. 
וְחִלֵּק בָּנוּ קְדֻשָּׁתוֹ בְּמַדְרֵגוֹת, זֶה לְמַעְלָה מִזֶּה: יִשְׂרְאֵלִים, לְוִיִּים, כֹּהֲנִים, כֹּהֵן גָּדוֹל. 
וְכָל אֶחָד יָכוֹל לִזְכּוֹת לְהַמַּעֲלָה הַגְּדוֹלָה בְּיוֹתֵר, כְּמוֹ שֶׁאָמְרוּ חֲזַ"ל שֶׁכֵּתֶר תּוֹרָה גָּדוֹל מִכֶּתֶר כְּהֻנָּה וּמִכֶּתֶר מַלְכוּת, וְכֶתֶר תּוֹרָה מֻנַּחַת וְעוֹמֶדֶת וּמוּכֶנֶת לְכָל יִשְׂרָאֵל. 
וְזֶה לְשׁוֹן הָרַמְבָּ"ם (סוף הלכות שמיטה ויובל): 
וְלֹא שֵׁבֶט לֵוִי בִּלְבַד, אֶלָּא כָּל אִישׁ וָאִישׁ מִכָּל בָּאֵי הָעוֹלָם, אֲשֶׁר נָדְבָה רוּחוֹ אוֹתוֹ, וְהֵבִינוֹ מַדָּעוֹ לְהִבָּדֵל לַעֲמֹד לִפְנֵי ה' לְשָׁרְתוֹ וּלְעָבְדוֹ, לָדַעַת אֶת ה', וְהָלַךְ יָשָׁר כְּמוֹ שֶׁעָשָׂהוּ הָאֱלֹהִים, וּפָרַק מֵעַל צַוָּארוֹ עֹל הַחֶשְׁבּוֹנוֹת הָרַבִּים אֲשֶׁר בִּקְֻשׁוּ בְּנֵי הָאָדָם, הֲרֵי זֶה נִתְקַדֵּשׁ קֹדֶשׁ קֳדָשִׁים, וְיִהְיֶה ה' חֶלְקוֹ וְנַחֲלָתוֹ לְעוֹלָם וּלְעוֹלְמֵי עוֹלָמִים, וִיזַכֶּה לוֹ בָּעוֹלָם הַזֶּה דָּבָר הַמַּסְפִּיק לוֹ, כְּמוֹ שֶׁזִּכָּה לַכֹּהֲנִים לַלְּוִיִּים, הֲרֵי דָּוִד ע"ה אוֹמֵר: "ה' מְנָת חֶלְקִי וְכוֹסִי אַתָּה תּוֹמִיךְ גּוֹרָלִי". עַד כָּאן לְשׁוֹנוֹ הַקְּדוֹשָׁה. 
וְאַף נָשִׁים הַבָּאִים לְהִתְקַדֵּשׁ עַל דֶּרֶךְ הַשַּׁיָּךְ אֶצְלָם עַל פִּי הַתּוֹרָה, זוֹכִים לַמַּעֲלָה הָעֶלְיוֹנָה כְּסֶרַח בַּת אָשֵׁר, שֶׁנִּכְנְסָה לְגַן עֵדֶן בְּחַיֶּיהָ, וּכְשֶׁבַע נָשִׁים נְבִיאוֹת וּשְׁאָר הַצִּדְקָנִיּוֹת הַמְפֻרְסָמוֹת. 
וְזֶה לְשׁוֹן תָּנָא דְּבֵי אֵלִיָּהוּ (פ"ט): מֵעִיד אֲנִי עָלַי אֶת הַשָּׁמַיִם וְאֶת הָאָרֶץ, בֵּין יִשְׂרָאֵל, בֵּין עוֹבֵד כּוֹכָבִים, בֵּין אִישׁ, בֵּין אִשָּׁה, בֵּין עֶבֶד וּבֵין שִׁפְחָה, הַכֹּל לְפִי הַמַּעֲשֶׂה שֶׁהוּא עוֹשֶׂה, כָּךְ רוּחַ הַקֹּדֶשׁ שׁוֹרָה עָלָיו, עַד כָּאן לְשׁוֹנוֹ. 
וְכָל כָּךְ גִּדְּלָנוּ וְקִדְּשָׁנוּ הַמָּקוֹם בָּרוּךְ הוּא, עַד שֶׁהֵכִין בַּעֲבוּרֵינוּ מָקוֹם הַקָּדוֹשׁ בְּעֶשֶׂר קְדֻשּׁוֹת, וְהוּא אֶרֶץ יִשְׂרָאֵל, כְּמַאֲמַר חֲזַ"ל: אֶרֶץ יִשְׂרָאֵל מְקֻדֶּשֶׁת וְכוּ', עָרִים מֻקָּפוֹת חוֹמָה וְכוּ', עַד בֵּית קֹדֶשׁ הַקָּדָשִׁים, וְהַקָּדוֹשׁ־בָּרוּךְ־הוּא בִּכְבוֹדוֹ וּבְעַצְמוֹ הִשְׁכִּין שְׁכִינָתוֹ בֵּינֵינוּ, וְכָל בָּאֵי עוֹלָם רָאוּ שֶׁהַשְּׁכִינָה שׁוֹרָה בְּיִשְׂרָאֵל. 
וְאַף עַל פִּי שֶׁלְּעֵת עַתָּה הֶגְלָנוּ מִשָּׁם וְסִלֵּק שְׁכִינָתוֹ, הֲרֵי נִשְׁבַּע לְגָאֳלֵנוּ וּלְהַשְׁכִּין שְׁכִינָתוֹ בֵּינֵינוּ לְעוֹלָם. 
וְאַף עַתָּה בִּהְיוֹתֵינוּ בַּגָּלוּת עֲדַיִן חֲבִיבוּתָהּ גַּבָּן, וְרַק כַּאֲשֶׁר יְיַסֵּר אִישׁ אֶת בְּנוֹ, ה' אֱלֹקֶיךָ מְיַסֶּרְךָ לְהֵטִיב לָנוּ בַּאַחֲרִיתֵנוּ, וְכָל מַה דְּעָבִיד רַחֲמָנָא לְטָב עָבִיד, וְלֹא עֲזָבָנוּ לְגַמְרֵי, כְּמוֹ שֶׁהִבְטִיחָנוּ: "וְאַף גַּם זֹאת בְּאֶרֶץ אוֹיְבֵיהֶם לֹא מְאַסְתִּים וְלֹא גְעַלְתִּים לְכַלּוֹתָם לְהָפֵר בְּרִיתִי אִתָּם כִּי אֲנִי ה' אֱלֹקֵיהֶם", וְאָמְרוּ חֲזַ"ל: כָּל מָקוֹם שֶׁגָּלוּ יִשְׂרָאֵל - שְׁכִינָה עִמָּהֶם, וְיֵשׁ עֲדַיִן הַשְׁרָאַת הַשְּׁכִינָה עַל כָּל מִי שֶׁמִּתְקַדֵּשׁ וּמִתְטַהֵר וְרָאוּי לָזֶה בְּכָל הַדּוֹרוֹת, כַּיָּדוּעַ וּמְפֻרְסָם שֶׁרוּחַ הַקֹּדֶשׁ הוֹפִיעַ אֵצֶל רַבּוֹתֵינוּ בְּכָל דּוֹר וָדוֹר, כָּל אֶחָד לְפִי מַדְרֵגָתוֹ. 
וְהַקָּדוֹשׁ-בָּרוּךְ-הוּא מִתְהַלֵּךְ בְּקֶרֶב מַחֲנֵנוּ, בְּכָל מְקוֹמוֹת מוֹשְׁבוֹתֵינוּ, כְּמַאֲמַר הַכָּתוּב (דברים כג, טו): "כִּי ה' אֱלֹקֶיךָ מִתְהַלֵּךְ בְּקֶרֶב מַחֲנֶיךָ לְהַצִּילְךָ וְלָתֵת אֹיְבֶיךָ לְפָנֶיךָ וְהָיָה מַחֲנֶיךָ קָדוֹשׁ וְגוֹ'", וּכְפִי דִבְרֵי רַבּוֹתֵינוּ, גַּם הַיּוֹם - אִם מַחֲנֵנוּ קָדוֹשׁ - מִתְקַיֵּם פָּסוּק זֶה, וַה' יִתְבָּרַךְ מִתְהַלֵּךְ בֵּינֵינוּ. 
וְכֵן אָמְרוּ חֲזַ"ל: שְׁכִינָה שְׁרוּיָה בֵּינֵיהֶם, דְּהַיְנוּ שֶׁבֵּית יִשְׂרָאֵל הַמִּתְנַהֵג בִּצְנִיעוּת, נַעֲשָׂה הַבַּיִת הַהוּא מְקוֹם מִשְׁכַּן לַה' יִתְבָּרַךְ (בְּוַדַּאי הַשְׁרָאַת הַשְּׁכִינָה הַזֹּאת אֵינוֹ בְּאוֹתוֹ מַדְרֵגָה כְּמוֹ אֵצֶל הַצַּדִּיקִים, וּמִכָּל שֶׁכֵּן כְּמוֹ בְּבֵית הַמִּקְדָּשׁ, מִכָּל מָקוֹם הַשְׁרָאַת הַשְּׁכִינָה יֵשׁ). וְאַחַר כָּל זֹאת, מַה מְּאֹד גָּדְלָה חוֹבָתֵנוּ לְהִתְנַהֵג בִּקְדֻשָּׁה וּצְנִיעוּת גָּדוֹל, וְלַעֲמֹד בְּמַעֲלָתֵנוּ, וְלֹא לָרֶדֶת, חַס וְשָׁלוֹם, מִמַּדְרֵגָתֵנוּ, וְלִרְצוֹת בְּשִׁפְלוּת הַגּוֹיִם, חַס וְשָׁלוֹם. 
נִזְכֹּר נָא תָּמִיד שֶׁאֲנַחְנוּ בָּנָיו שֶׁל מָקוֹם, בְּנֵי אַבְרָהָם, יִצְחָק וְיַעֲקֹב, וְנַחֲזִיק בִּקְדֻשָּׁתֵנוּ וְלֹא נִתֵּן לְזֻהֲמַת הַמּוֹדוֹת הַמְטֹרָפִים, וּלְהַחַיִּים הַמְגֻשָּׁמִים שֶׁל קִנְאָה וְתַאֲוָה וְכָבוֹד, לָבוֹא אֶל בָּתֵּינוּ לִנְגֹּף. 
וְלֹא נַשְׁגִּיחַ כְּלָל עַל צְחוֹק הַכְּסִילִים וְהַמְגֻשָּׁמִים, כִּי רַק מֵחֲמַת שֶׁהִגִּיעַ אֲלֵיהֶם הַשְׁפָּעַת הַגּוֹיִים הֵם צוֹחֲקִים (וְלֹא מֵחֲמַת דַּעַת וְהִתְעוֹרְרוּת טוֹבָה, גַּם לֹא קִבְּלוּ מֵאֲבוֹתֵיהֶם אוֹ רַבּוֹתֵיהֶם זֹאת) וְשִׁכּוֹרִים הֵם מִשִּׁכְרוּת הַזְּמַן, עַל כֵּן הַצְּנִיעוּת אֶצְלָם לְלַעַג וְלַקֶּלֶס. 
הַאִם נַעֲזֹב אֶת ה' יִתְבָּרַךְ וְאֶת כָּל הַמַּעֲלוֹת שֶׁהֶעֱלָנוּ אֵלָיו, וְנֵלֵךְ אַחַר הַשִּׁכּוֹרִים חֲסֵרֵי דַעַת?! 
מִי פֶּתִי יַעֲשֶׂה זֹאת לְגָרֵשׁ אֶת הַשְׁרָאַת קְדֻשַּׁת הַשְּׁכִינָה מִן הַבַּיִת עַל יְדֵי הִתְנַהֲגוּת בִּלְתִּי צָנוּעַ, וּלְהַשְׁכִּין בִּמְקוֹם זֶה אֶת הַשְׁפָּעַת הַגּוֹיִים הַמְתֹעֶבֶת, אֲשֶׁר עַל זֶה צוֹעֵק הַפָּסוּק (ירמיה ב, יג): "כִּי שְׁתַּיִם רָעוֹת עָשָׂה עַמִּי אֹתִי עָזְבוּ מְקוֹר מַיִם חַיִּים לַחְצֹב לָהֶם בֹּארוֹת בֹּארֹת נִשְׁבָּרִים". 
הַאִם אֶת יְרֻשַּׁת אִמּוֹתֵינוּ הַנִּכְבָּד מִכָּל כָּבוֹד, וְהַיָּקָר מִכָּל יָקָר, הוּא הַצְּנִיעוּת וְהַבּוּשָׁה, הַקְּדֻשָּׁה וְהַטָּהֳרָה, הַאִם זֹאת נַחֲלִיף עַל הַחֻצְפָּה וְהַשַּׁחְצָנוּת שֶׁל דּוֹרֵנוּ?! הַאִם הַשַּׁחְצָנוּת הַזֶּה יוֹתֵר יָקָר וְנִכְבָּד?! הַאִם נַעֲזֹב אֶת שְׁמִירָתוֹ וְהַצָּלָתוֹ שֶׁל הַקָּדוֹשׁ־ בָּרוּךְ־הוּא, בִּהְיוֹת בָּתֵּינוּ קָדוֹשׁ וְנָקִי, וְנִקַּח בִּמְקוֹמוֹ אֶת הַהִתְנַהֲגוּת הַבִּלְתִּי צָנוּעַ, שֶׁהֶזֵּקוֹ וַדַּאי בַּנֶּפֶשׁ וּבַגּוּף, וְאֶל מִי נָנוּס לְעֶזְרָה בְּעֵת צָרָה, חַס וְשָׁלוֹם, הֲלֹא עַל זֶה צוֹעֵק הַפָּסוּק (דברים לב, לז-לח): "וְאָמַר אֵי אֱלֹהֵימוֹ צוּר חָסָיוּ בוֹ, אֲשֶׁר חֵלֶב זְבָחֵימוֹ יֹאכֵלוּ יִשְׁתּוּ יֵין נְסִיכָם יָקוּמוּ וְיַעְזְרֻכֶם יְהִי עֲלֵיכֶם סִתְרָה", וַה' יִתְבָּרַךְ מִתְרַעֵם עַל יְדֵי יִרְמְיָה הַנָּבִיא (ירמיה ב, כז): "כִּי פָנוּ אֵלַי עֹרֶף וְלֹא פָנִים וּבְעֵת רָעָתָם יֹאמְרוּ קוּמָה וְהוֹשִׁיעֵנוּ, וְאַיֵּה אֱלֹהֶיךָ אֲשֶׁר עָשִׂיתָ לָּךְ יָקוּמוּ אִם יוֹשִׁיעוּךָ בְּעֵת רָעָתֶךָ". 
הַאִם נְחַפֵּשׂ תַּחְבּוּלוֹת וַאֲמַתלָאוֹת לְהִתְקָרֵב אֶל הֵפֶךְ הַצְּנִיעוּת כָּל מַה דְּאֶפְשָׁר, וְנִשְׁתּוֹקֵק אֶל הַזֻּהֲמָא, וְלֹא נִשְׁתּוֹקֵק בִּמְקוֹם זֶה אֶל אָבִינוּ, רוֹעֵנוּ, צוּרֵנוּ וְגוֹאֲלֵנוּ, לְהִתְרַפֵּק אֶל קְדֻשָּׁתוֹ, וּלְהִתְקָרֵב לְאוֹר פָּנָיו יִתְבָּרַךְ כָּל מַה דְּאֶפְשָׁר, בִּהְיוֹתֵינוּ מִתְחַזְּקִים בִּצְנִיעוּת גְּמוּרָה כְּאִמּוֹתֵינוּ. 
הַמְעַט לָנוּ הַגְּדֻלָּה וְהַכָּבוֹד שֶׁקֵּרְבָנוּ הַמֶּלֶךְ הַגָּדוֹל בָּרוּךְ הוּא, אֲשֶׁר לִגְדֻלָּתוֹ אֵין חֵקֶר, לִהְיוֹתֵינוּ בָּנָיו וַעֲבָדָיו, וְכִבְּדָנוּ בְּתוֹרָתוֹ וַעֲבוֹדָתוֹ וּמִצְווֹתָיו הַקְּדוֹשׁוֹת, שֶׁהֵם חֲשׁוּבִים וִיקָרִים הַחֲשִׁיבוּת הָאֲמִתִּי לְאֵין חֵקֶר. 
וּנְבַקֵּשׁ גְּדֻלָּה וְכָבוֹד אַחֵר, וּמַהוּ הַדָּבָר שֶׁאָנוּ רוֹצִים לְהִתְכַּבֵּד בּוֹ? הֵם הַ"שְּׁמָאטֶעס", הַבְּגָדִים הַצְּבוּעִים כָּךְ אוֹ כָּךְ, וַחֲתוּכִים כָּךְ אוֹ כָּךְ, וַעֲצֵי הָרָהִיטִים הַחֲתוּכִים וּמְצֻיָּרִים כָּךְ אוֹ כָּךְ, שֶׁבֵּין כָּךְ וּבֵין כָּךְ הוּא אוֹתוֹ שְׁמָאטֶע, וְאוֹתוֹ חֲתִיכַת עֵץ, וְאֵין בְּעַצְמוּתוֹ שׁוּם עֵרֶךְ, וְזֶה יִהְיֶה לָנוּ לְכָבוֹד, לְהִתְכַּבֵּד בּוֹ?!
מִפְּנֵי שֶׁבְּדַעְתֵּנוּ הָעֲנִיָּה וְהַקְּטַנָּה אֵין אָנוּ מְבִינִים גֹּדֶל חֲשִׁיבוּתֵנוּ וְעֶרְכֵּנוּ הָרָם, אָנוּ רוֹצִים לְהִתְכַּבֵּד עִם הֶבֶל הֲבָלִים הַכֹּל הָבֶל. 
נִתְעוֹרֵר נָא לְהַחֲזִיק בַּצְּנִיעוּת בִּשְׁלֵמוּת, כְּדַרְכָּם שֶׁל אִמּוֹתֵינוּ, לֹא רַק לְפִי שׁוּרַת הַדִּין בְּצִמְצוּם, אֶלָּא גַּם בְּתוֹסֶפֶת מְרֻבָּה, מִתּוֹךְ הֶרְגֵּשׁ פְּנִימִי, וְאֶת הַשְׁפָּעַת הַגּוֹיִים נוֹצִיא מִבָּתֵּינוּ, לֹא יֵרָאֶה וְלֹא יִמָּצֵא בְּכָל גְּבוּלֵנוּ, צֵא טָמֵא נֹאמַר לוֹ, לֹא מִנֵּיהּ וְלֹא מִקְצָתוֹ, וְלִקְנוֹת אֶת הֶרְגֵּשׁ הַבּוּשָׁה וְהַצְּנִיעוּת בְּעֶצֶם הַנֶּפֶשׁ בְּכָל פְּנִיּוֹתָיו וְדִבּוּרָיו, לֹא רַק בַּלְּבוּשׁ בִּלְבַד, אֶלָּא גַּם בְּכָל הַהַנְהָגָה בַּבַּיִת וּבַחוּץ, וְעַל יְדֵי זֶה נַשִּׂיג אֶת קְדֻשָּׁתוֹ שֶׁל הַקָּדוֹשׁ-בָּרוּךְ-הוּא יוֹתֵר וְיוֹתֵר, וְנוֹרִישֶׁנּוּ לְבָנֵינוּ אַחֲרֵינוּ עַד עוֹלָם, אָמֵן. (משכיל אל דל חלק א' כלל א' פרט ג') 
מ - על ידי נשים צדקניות תבוא הגאלה במהרה בימינו אמן
אִיתָא בְּיַלְקוּט יִרְמְיָה (סימן ב) עַל פָּסוּק (הושע י): "גֶּפֶן בּוֹקֵק יִשְׂרָאֵל": זֶה הָיָה תְּחִלַּת הַסֵּפֶר, וְלָמָּה נִכְתַּב כָּאן? - שֶׁאֵין מֻקְדָּם וּמְאֻחָר בַּתּוֹרָה. וְצָרִיךְ הֶסְבֵּר, מֵאַחַר שֶׁהוּא רֹאשׁ הַסֵּפֶר, מַאי טַעֲמָא נִכְתַּב בֶּאֱמֶת כָּאן? עַל כָּרְחֲךָ שֶׁיֵּשׁ דְּבָרִים בְּגוֹ, וְנִרְאָה לַעֲנִיּוּת דַּעְתִּי אֶפְשָׁר לְיַשֵּׁב, דְּהִנֵּה הוֹשֵׁעַ אָמַר: "גַּם כִּי יִתְּנוּ בַּגּוֹיִם עַתָּה אֲקַבְּצֵם", בִּזְכוּת הַתּוֹרָה יִהְיֶה הַגְּאֻלָּה, וְלִכְאוֹרָה קָשֶׁה, הֲרֵי דָּוִד אָמַר: "זָכַר חַסְדּוֹ וֶאֱמוּנָתוֹ לְבֵית יִשְׂרָאֵל". וְאָמְרוּ בַּמִּדְרָשׁ: לִבְנֵי יִשְׂרָאֵל לֹא נֶאֱמַר, אֶלָּא לְבֵית יִשְׂרָאֵל - אֵין הַדּוֹרוֹת נִגְאָלִין אֶלָּא בִּזְכוּת נָשִׁים צִדְקָנִיּוֹת, וְאֵיךְ אָמַר הוֹשֵׁעַ בִּזְכוּת תּוֹרָה? וּבֶאֱמֶת אֵלּוּ וָאֵלּוּ דִּבְרֵי אֱלֹקִים חַיִּים, וּשְׁנֵיהֶם לְדָבָר אֶחָד נִתְכַּוְּנוּ: שֶׁכָּל זְמַן שֶׁיֵּשׁ דּוֹר כָּזֶה "וַיִּנְאַץ ה' מִכַּעַס בְּנוֹתָיו וְגָבְהוּ בְּנוֹת צִיּוֹן", וּמוֹצֵא אֲנִי מַר מִמָּוֶת אֶת הָאִשָּׁה, שֶׁהֵמָּה פָּרוֹת הַבָּשָׁן, הָאוֹמְרוֹת לַאֲדוֹנֵיהֶם: הָבִיאָה וְנִשְׁתֶּה, וְלֹא דַּי שֶׁאֵין עוֹזַרְתּוֹ לַתּוֹרָה וְלֹא טוֹרַחַת לְגַדֵּל בָּנֶיהָ לְתוֹרָה וְיִרְאָה, אֶלָּא גַּם הִטַּתּוּ בְּרֹב לִקְחָהּ לִפְרֹשׁ מִן הַתּוֹרָה וְקִיּוּם מִצְווֹתֶיהָ, עַל יְדֵי שֶׁגּוֹרֶמֶת לוֹ טְרָדוֹת שׁוֹנוֹת וּפִזּוּר הַנֶּפֶשׁ, כִּי תַּחַת אֲשֶׁר הָיָה לוֹ לְפַזֵּר מָמוֹן, לְגַדֵּל בָּנָיו לְתוֹרָה, אוֹ לְהַחֲזִיק לוֹמְדֵי תּוֹרָה, וּמְסִיתָתוֹ לֵילֵךְ אַחַר תַּעֲנוּגֵי עוֹלָם הַזֶּה, וִיפַזֵּר מָמוֹן זֶה לְצָרְכֵי הַבַּיִת בְּעִנְיְנֵי בְּגָדִים וְתַכְשִׁיטִין, טַבָּעוֹת וְנִזְמֵי הָאַף, מַחֲלָצוֹת וְכַיּוֹצֵא בָזֶה, וְעַל כֵּן תָּפוּג תּוֹרָה, שֶׁתּוֹרָה בְּעַצְמָהּ יָרְדָה לְסוֹף דַּעְתּוֹ שֶׁל אָדָם, וְהֵבִינָה שֶׁהוּא רַק חֲצִי גוּף, וְצָרִיךְ לְעֵזֶר, זוֹ הָאִשָּׁה, שֶׁנֶּאֱמַר: "אֶעֱשֶׂה לוֹ עֵזֶר כְּנֶגְדּוֹ". זָכָה - נַעֲשָׂה לוֹ עֵזֶר, וְאִם הִיא אֵינָהּ עוֹזַרְתּוֹ וְגַם כְּנֶגְדּוֹ הִיא, לְבַטְּלוֹ וּלְמָנְעוֹ מִזֶּה, אֲזַי בְּוַדַּאי תּוֹרָה מֻנַּחַת בְּקֶרֶן זָוִית. מַה שֶּׁאֵין כֵּן כְּשֶׁיֵּשׁ נָשִׁים צִדְקָנִיּוֹת בַּדּוֹר, וְלִמּוּד הַתּוֹרָה וְיִרְאַת שָׁמַיִם יְקָרָה אֶצְלָם, וְכָל תְּפִלּוֹתֶיהָ וּבַקָּשׁוֹתֶיהָ הִיא רַק שֶׁתִּזְכֶּה לְגַדֵּל בָּנִים שֶׁיִּהְיוּ עוֹבְדֵי ה' בֶּאֱמֶת, וְלוֹמְדֵי תּוֹרָה לִשְׁמָהּ, וְתִזְכֶּה לַעֲזֹר וּלְסַיֵּעַ לְבַעְלָהּ שֶׁיִּהְיֶה מֵחוֹבְשֵׁי בֵּית הַמִּדְרָשׁ, לְכָל הַפָּחוֹת לִקְבֹּעַ עִתִּים לַתּוֹרָה, וְהִיא תִּתֵּן טֶרֶף לְבֵיתוֹ, אוֹ שֶׁתִּהְיֶה הִיא מִסְתַּפֶּקֶת בְּמִעוּט וּשְׂמֵחָה בְּחֶלְקָהּ בְּכָל עִנְיְנֵי עוֹלָם הַזֶּה, וְרַק תִּתְרַצֶּה בְּהֶכְרֵחַ בְּעִנְיְנֵי הַבַּיִת, בְּעִנְיְנֵי הַבְּגָדִים, בְּעִנְיְנֵי אֲכִילָה וּשְׁתִיָּה, וְכָל כַּוָּנָתָהּ שֶׁלֹּא לְצַעֵר לְבַעְלָהּ, ְשֶׁלֹּא יִגְדַּל דַּאֲגָתוֹ וְיָבוֹא לוֹ בִּטּוּל תּוֹרָה, חַס וְשָׁלוֹם, מִתּוֹךְ כָּךְ, אֲזַי אִם נְשֵׁי הַדּוֹר הוֹלְכִים בְּדֶרֶךְ זֶה, בְּלִי סָפֵק יַגְדִּיל תּוֹרָה וְיַאְדִּיר. וְיָדוּעַ, אִשָּׁה נִקְרֵאת גֶּפֶן, שֶׁנֶּאֱמַר: "אֶשְׁתְּךָ כְּגֶפֶן פֹּרִיָּה". וּבְהוֹשֵׁעַ (ט) הַסִּיּוּם הוּא: "וַיִּהְיוּ נוֹדְדִים בַּגּוֹיִם". 
וּמֵעַתָּה יֵשׁ לוֹמַר, שֶׁזֶּה כַּוָּנַת הַמִּדְרָשׁ בֶּאֱמֶת (סימן י' פסוק א') "גֶּפֶן בּוֹקֵק יִשְׂרָאֵל", הָיָה רָאוּי שֶׁיִּהְיֶה הַתְחָלַת הַסֵּפֶר, אֶלָּא שֶׁאֵין מֻקְדָּם וּמְאֻחָר. וּמַה הוּא הַטַּעַם בֶּאֱמֶת שֶׁנִּכְתַּב כָּאן, מֵעַתָּה יֵשׁ לוֹמַר עֲבוּר כַּוָּנָה זוֹ נִכְתַּב כָּאן, שֶׁיִּהְיֶה סְמוּכִים יַחַד שְׁנֵי פְּסוּקִים אֵלּוּ "וְיִהְיוּ נוֹדְדִים בַּגּוֹיִם", "גֶּפֶן בּוֹקֵק יִשְׂרָאֵל"; שֶׁכָּל זְמַן שֶׁיֵּשׁ דּוֹר שֶׁנָּשִׁים הֵמָּה "גֶּפֶן בּוֹקֵק", הַיְנוּ בְּלִי רְטִיבוּת וְלַחוּת שֶׁל תּוֹרָה וְיִרְאַת שָׁמַיִם, מֵעַתָּה בְּוַדַּאי לֹא יַדְרִיכוּ וִיגַדְּלוּ בָּנֶיהָ לְתוֹרָה, וְגַם לֹא יַטְרִיחוּ לְסַבֵּב שֶׁיִּלְמְדוּ בַּעֲלֵיהֶם תּוֹרָה, כִּי אֶצְלָם יוֹתֵר יָקָר מְלֹא חָפְנַיִם עָמָל וְרוּחַ תַּאֲווֹת עוֹלָם הַזֶּה, מִכַּף אַחַת שֶׁל תּוֹרָה וְעוֹלָם הַבָּא, וְעַל יְדֵי כֵן, חָלִילָה, תּוֹרָה תִּתְמַעֵט, לָכֵן אָמַר: "וְיִהְיוּ נוֹדְדִים בַּגּוֹיִם", וְזֶה הַטַּעַם הַסְּמִיכוּת, וְזֶה הוּא נָמֵי כַּוָּנַת הַמִּדְרָשׁ, דְּעִקַּר הַגְּאֻלָּה שֶׁתָּבוֹא בִּמְהֵרָה, הִיא רַק עֲבוּר הַתּוֹרָה, כְּמוֹ שֶׁאָמַר הוֹשֵׁעַ: "כִּי יִתְּנוּ בַּגּוֹיִם עַתָּה אֲקַבְּצֵם", אֲבָל אֵימָתַי יָכוֹל הַדּוֹר לִזְכּוֹת לָזֶה? - אָז דַּוְקָא כְּשֶׁיֵּשׁ נָשִׁים צִדְקָנִיּוֹת בַּדּוֹר. לָכֵן אָמַר דָּוִד: "זָכַר חַסְדּוֹ וֶאֱמוּנָתוֹ לְבֵית יִשְׂרָאֵל", לִבְנֵי יִשְׂרָאֵל לֹא נֶאֱמַר, אֶלָּא לְבֵית יִשְׂרָאֵל - אֵלּוּ הַנָּשִׁים, אֵין הַדּוֹרוֹת נִגְאָלִים אֶלָּא בִּזְכוּת נָשִׁים צִדְקָנִיּוֹת. 


Chapter 11

פרק יא - פרקי חיזוק
חִזּוּק הַצְּנִיעוּת לָרַב "שׁוֹמֵר אֱמוּנִים" 
א - לבקשת ישועה - הצניעות מהתנאים הראשונים
בַּסֵּפֶר "מַה טֹּבוּ אֹהָלֶיךָ יַעֲקֹב" מוּבָא דַּרְכּוֹ שֶׁל הָאַדְמוֹ"ר הַקָּדוֹשׁ בַּעַל "שׁוֹמֵר אֱמוּנִים" שֶׁתָּמִיד כְּשֶׁהָיָה בָּא אֵיזֶה אִישׁ פָּשׁוּט מֵהֲמוֹן עַם בִּשְׁבִיל אֵיזֶה בַּקָּשָׁה לִרְפוּאָה וּשְׁאָר עִנְיָנִים, לֹא הָיָה פּוֹטֵר אוֹתוֹ בָּזֶה לְבַד לְבָרְכוֹ בְּבִרְכַּת רְפוּאָה, רַק שָׁאַל אוֹתוֹ עַל הַנְהָגַת הַבַּיִת, שַׁבָּת, טָהֳרַת מִשְׁפָּחָה, צְנִיעוּת וְכוּ'. וּבְלִי שִׁעוּר פְּעָמִים שֶׁפָּעַל אֶצְלָם לְשַׁנּוֹת כָּל הַנְהָגַת הַבַּיִת, וּלְאַחַר שֶׁקִּבֵּל הַבְטָחָה עַל זֶה, אָז בֵּרְכוֹ בְּבִרְכַּת רְפוּאָה וּשְׁאָר עִנְיָנִים. 
בְּכָל עֵת מְצֹא הָיָה רָגִיל לוֹמַר תָּמִיד דִּבְרֵי הִתְחַזְּקוּת לַעֲבוֹדַת ה' דְּבָרִים חוֹצְבִים לַהֲבוֹת אֵשׁ, וּבִפְרָט עַל עִנְיַן צְנִיעוּת הַנָּשִׁים, אֲשֶׁר הָרוֹאֶה יִרְאֶה קְצָת מִזֶּה בָּזֶה הַחִבּוּר וּבִפְרָט בַּצַּוָּאָה הַנִּדְפֶּסֶת. 
ב - עקר המבקש עכשו בשמים הוא ענין הצניעות
עוֹד שָׁם בְּשֵׁם סֵפֶר הַתַּקָּנוֹת: ...וְהִנֵּה בְּחוּץ לָאָרֶץ לֹא נִצְרַךְ הַדָּבָר לְתַקֵּן תַּקָּנוֹת בְּעִנְיַן הַצְּנִיעוּת, כִּי הַנָּשִׁים שָׁם הָלְכוּ מִמֵּילָא בִּצְנִיעוּת וְכוּ'. וְכֵיוָן שֶׁעֲזָרַנִי ה' לָבוֹא לָאָרֶץ הַקְּדוֹשָׁה וְרָאִיתִי שֶׁהַיֵּצֶר מְחַבֵּל הָעוֹלָם, וְעִקַּר אֲחִיזָתוֹ בַּנָּשִׁים, אֲשֶׁר כְּבָר הֶחֱרִיבוּ רֹב הָעוֹלָם, בַּעֲוֹנוֹתֵינוּ הָרַבִּים, בַּחֻרְבָּן הַגַּשְׁמִי וְהָרוּחָנִי, וְרָאִיתִי לְעִנְיָן נָחוּץ יוֹתֵר מִכָּל דָּבָר לִגְדֹּר גְּדָרִים בְּעִנְיַן הַצְּנִיעוּת, כִּי מַה שֶּׁנֶּחְשָׁב אֶצְלֵנוּ הַיּוֹם לְצָנוּעַ, הָיָה אָז נֶחְשָׁב לְפָרוּץ מְאֹד, וּבָזֶה נִתְקַדֵּשׁ שֵׁם שָׁמַיִם יוֹתֵר מִכָּל הַדְּבָרִים, מִפְּנֵי שֶׁהֵמָּה דְּבָרִים שֶׁנִּרְאֶה לְעֵין כֹּל, וְהַיֵּצֶר נוֹתֵן כָּל כֹּחוֹ בָּזֶה עַכְשָׁו יוֹתֵר מִכָּל הַדְּבָרִים שֶׁבָּעוֹלָם לְהַחֲטִיא יִשְׂרָאֵל בִּפְרִיצוּת וּבְעַזּוּת וַחֲצִיפוּת, רַחֲמָנָא לִצְלַן, וְכוּ'. 
לָכֵן, בִּשְׁבִיל שֶׁזֶּה הָעִנְיָן מְבֻקָּשׁ עַכְשָׁיו בַּשָּׁמַיִם מְאֹד יוֹתֵר מִכָּל הַדְּבָרִים, וְהַיֵּצֶר נוֹתֵן עַל זֶה כָּל כֹּחוֹ וְחֵילוֹ - לָכֵן עַל זֶה צְרִיכִים אֲנַחְנוּ לִמְסֹר נַפְשֵׁנוּ בְּיוֹתֵר לַעֲמֹד בַּפֶּרֶץ וּלְמִגְדַּר גָּדֵר מַמָּשׁ בִּמְסִירַת נֶפֶשׁ, וּלְהַסְכִּים בֵּינֵינוּ בְּהַסְכָּמָה גְּדוֹלָה לִמְסֹר כָּל אֶחָד נַפְשׁוֹ עַל זֶה לְהַנְהִיג בֵּיתוֹ וּלְגַדֵּל בָּנָיו וּבְנוֹתָיו בִּצְנִיעוּת לְהַדְרִיכָם וּלְנַהֲלָם בְּכָל כֹּחוֹ בִּמְסִירַת נֶפֶשׁ בְּתַקָּנוֹת לְפִי כֹחֵנוּ וְיוֹתֵר מִכֹּחֵנוּ. 
ג - זכה להתגלות גדולה בזכות תקנות הצניעות
שָׁמַעְתִּי מֵהָרַב הֶחָסִיד הַמְפֹאָר, מִגְּדוֹלֵי תַּלְמִידֵי כ"ק מָרָן אַדְמוֹ"ר זִי"עַ, מוה"ר ר' יִצְחָק אַיְזִיק פִינְקֶלְשְׁטֵין זַ"ל, בְּסוֹף יָמָיו שֶׁל כְּבוֹד קְדֻשַּׁת מָרָן זִי"עַ: פַּעַם אַחַת בַּבֹּקֶר אַחַר תְּפִלַּת שַׁחֲרִית צִוָּה מָרָן זִי"עַ לַתַּלְמִידִים שֶׁהָיוּ נִמְצָאִים בְּבֵית הַמִּדְרָשׁ לְהִכָּנֵס אֶל בֵּיתוֹ, שֶׁהָיָה לְיַד בֵּית הַמִּדְרָשׁ. וּכְשֶׁנִּכְנְסוּ הִתְחִיל מָרָן זִי"עַ לְסַפֵּר, שֶׁבַּלַּיְלָה הֶעָבָר הָיָה לוֹ חִזָּיוֹן נוֹרָא, שֶׁרָאָה אֶת הָרַב הַקָּדוֹשׁ רַבֵּנוּ מְנַחֵם מֶענְדֶּל מֵרִימְנוֹב זִיעָ"א. וְחָשַׁב אַחַר כָּךְ לָמָּה הָיָה לוֹ הַזְּכִיָּה לָזֶה, אוּלַי מִפְּנֵי שֶׁאֶתְמוֹל כָּתַב בְּ"סֵפֶר הַתַּקָּנוֹת" תַּקָּנוֹת צְנִיעוּת הַנָּשִׁים, וְכַיָּדוּעַ שֶׁהָרַב הַקָּדוֹשׁ הַנַּ"ל הִרְעִישׁ מְאֹד עַל מַלְבּוּשֵׁי לְבוּשׁ הַנָּשִׁים שֶׁיִּהְיֶה בְּתַכְלִית הַצְּנִיעוּת בְּלִי שׁוּם פְּשָׁרוֹת, וְכֵן עַל לְבוּשֵׁי הָאֲנָשִׁים הִקְפִּיד שֶׁיִּהְיֶה בְּתַכְלִית הַקְּדֻשָּׁה. 
ד - בירושלים עיר הקדש, תקון הצניעות פועל זכות לכל העולם
בְּ"סֵפֶר הַתַּקָּנוֹת" (דף טו ע"ב): הַקָּדוֹשׁ-בָּרוּךְ-הוּא יַרְבֶּה אוֹתָנוּ וּגְבוּלֵנוּ, וְיִהְיֶה עִמָּנוּ וּבְעֶזְרָתֵנוּ שֶׁנּוּכַל בְּעֶזְרָתוֹ יִתְבָּרַךְ לִפְעֹל וּלְהִתְגַּדֵּר כָּל אֶחָד בִּצְנִיעוּת וּבְתַכְלִית הַצְּנִיעוּת אֲנַחְנוּ וְנָשֵׁינוּ וּבָנֵינוּ אָמֵן, כִּי בָּזֶה נִתְקַדֵּשׁ שְׁמוֹ יִתְבָּרַךְ וְנַעֲשֶׂה מִזֶּה יִחוּד גָּדוֹל בַּשָּׁמַיִם בְּלִי שִׁעוּר וְלִמּוּד זְכוּת עַל כָּל כְּלָלוּת יְרוּשָׁלַיִם עִיר הַקֹּדֶשׁ וְעַל כָּל הָעוֹלָם, כִּי יְרוּשָׁלַיִם נִקְרֵאת 'לֵב הָעוֹלָם', כְּדִכְתִיב (ישעיה מ, ב): "דַּבְּרוּ עַל לֵב יְרוּשָׁלַיִם", וְאִם בְּנִמְצָא צְנִיעוּת כָּאן בִּירוּשָׁלַיִם, הוּא זְכוּת לְכָל הָעוֹלָם כֻּלּוֹ, וְנִשְׁפָּע מִכָּאן לְכָל הָעוֹלָם, כִּי דְּבַר ה' מִירוּשָׁלַיִם. 
לָכֵן צְנִיעוּת הַבְּגָדִים עִם שְׁתֵּי הַתֵּבוֹת וְהַכּוֹלֵל, שֶׁכָּךְ הוּא סוֹד הַמִּסְפָּרִים כַּיָּדוּעַ, עוֹלֶה בְּמִסְפַּר 'שׁוֹמֵר אֱמוּנִים', לְהוֹרוֹת שֶׁעַל זֶה עוֹמֵד עִקַּר יְסוֹד חֶבְרָתֵנוּ הַקְּדוֹשָׁה, וְעַל זֶה צְרִיכִים אֲנַחְנוּ וּבָנֵינוּ וּנְשׁוֹתֵינוּ לִמְסֹר נַפְשֵׁנוּ תָּמִיד עַד בִּיאַת גּוֹאֵל צֶדֶק בִּמְהֵרָה בְּיָמֵינוּ אָמֵן. 
ה - האשה הנזהרת מקבלת שכר כל הדור
בְּ"סֵפֶר הַתַּקָּנוֹת" (דף עח ע"א) וְזוֹ לְשׁוֹנוֹ הַקְּדוֹשָׁה: כְּמוֹ שֶׁאֲנַחְנוּ לוֹבְשִׁין בִּגְדֵי קֹדֶשׁ, כָּכָה צָרִיךְ בְּיֶתֶר שְׂאֵת לִמְסֹר נַפְשֵׁנוּ עַל לְבוּשׁ נְשׁוֹתֵינוּ, כִּי הַקְּפִידָה בַּשָּׁמַיִם יוֹתֵר עַל לְבוּשָׁם מֵעַל לְבוּשֵׁינוּ, וְכָל צָרוֹת עַל שׂוֹנְאֵי יִשְׂרָאֵל, הַכֹּל בִּשְׁבִיל לְבוּשָׁם שֶׁשִּׁנּוּ. 
וְהָאִשָּׁה הַנִּזְהֶרֶת עַכְשָׁו, מְקַבֶּלֶת שָׂכָר נֶגֶד כָּל הַדּוֹר. וּצְרִיכִים אֲנַחְנוּ בִּמְסִירַת נַפְשֵׁנוּ לִגְדֹּר גָּדֵר בְּעַד נְשׁוֹתֵינוּ, זֶה יַעֲמֹד לָנוּ לָעַד וּלְעוֹלְמֵי עוֹלָמִים, כִּי זֶה הַקְּפִידָה מֵהַתַּקָּנוֹת יוֹתֵר כִּמְעַט מֵעַל הַכֹּל שֶׁלֹּא לְשַׁנּוֹת, חַס וְשָׁלוֹם, לְבוּשׁ הַנָּשִׁים. 
ו - תקון תקנת גרבים שחורות, כגדר וסיג מפני הבאות
הִנֵּה כְּבוֹד קְדֻשַּׁת מָרָן אַדְמוֹ"ר זִי"עַ תִּקֵּן תַּקָּנָה חֲזָקָה, שֶׁיֵּלְכוּ הַנָּשִׁים וְהַבְּתוּלוֹת בְּגַרְבַּיִם מִצֶּבַע שָׁחוֹר עָבוֹת אוֹ כְּפוּלוֹת, שֶׁלֹּא יִהְיֶה נִרְאֶה, חַס וְשָׁלוֹם, בְּשָׂרָם כְּלָל וּכְלָל. הֲגַם שֶׁבְּשָׁנִים קַדְמוֹנִיּוֹת לֹא הָיָה הַקְּפִידָה בִּירוּשָׁלַיִם עִיר הַקֹּדֶשׁ תִּבָּנֶה וְתִכּוֹנֵן לֵילֵךְ דַּיְקָא בְּגַרְבַּיִם שְׁחֹרוֹת, אֲבָל כְּבוֹד קְדֻשַּׁת מָרָן זִ"עַ הֵבִין בְּדַעַת קָדְשׁוֹ, שֶׁאִם לֹא יַעֲשֶׂה עַל זֶה גָּדֵר וִיסוֹד חָזָק, אָז מִי יוֹדֵעַ מַה יָּכוֹל לִגְרֹם הַזְּמַן, וְאֵיזֶה מוֹדָה יָכוֹל עוֹד לִצְמֹחַ, חַס וְשָׁלוֹם, וּבְכָל פַּעַם יַעֲשׂוּ פְּשָׁרוֹת וּוִתּוּרִים. 
וּמִי שֶׁעֵינֵי בָשָׂר לוֹ, יָכוֹל לִרְאוֹת בְּמוֹ עֵינָיו הַפִּקְחוּת וְהַסִּיַּעְתָּא דִּשְׁמַיָּא שֶׁל כְּבוֹד קְדֻשַּׁת מָרָן זִי"עַ, כִּי בְּאִם לֹא הָיָה הַתַּקָּנָה הַקְּדוֹשָׁה הַלָּזֶה מִי יוֹדֵעַ לְאָן וּלְאֵיזֶה דַּרְגָּא הָיִינוּ יְכוֹלִים לְהַגִּיעַ, חַס וְשָׁלוֹם, כְּמוֹ שֶׁאָנוּ רוֹאִים הַחֻרְבָּן לְעֵינֵינוּ, שֶׁנִּמְצָאִים, בַּעֲוֹנוֹתֵינוּ הָרַבִּים, גַּם מִמִּשְׁפָּחוֹת חֲשׁוּבוֹת וִיקָרוֹת שֶׁהִתְחִילוּ לְהָקֵל בְּעִנְיָן זֶה וְהוֹלְכִים בְּרֵישׁ גָּלֵי בְּגַרְבַּיִם שֶׁנִּרְאֶה בְּשָׂרָם מִתַּחְתָּם, רַחֲמָנָא לִצְלַן, וּמַכְשִׁילִים הָרַבִּים - שֶׁאֲחֵרִים לוֹמְדִים מֵהֶם וְאֵין פּוֹצֶה פֶּה וּמְצַפְצֵף. 
וּבָזֶה הַתַּקָּנָה הַקְּדוֹשָׁה נַעֲשֶׂה עַל כָּל פָּנִים הַצָּלָה פּוּרְתָא: רֵאשִׁית כֹּל, כִּי הַנָּשִׁים וְהַבְּתוּלוֹת מֵחֶבְרָתֵנוּ הַקְּדוֹשָׁה שׁוֹמְרִים עַל תַּקָּנָה קְדוֹשָׁה זוֹ בְּתֹקֶף וָעֹז בְּלִי שׁוּם זִיז כָּל שֶׁהוּא, בָּרוּךְ הַשֵּׁם. וְשֵׁנִית, שֶׁזֶּה נִשְׁפָּע מִמֵּילָא גַּם עַל שְׁאָר אַחֵינוּ בְּנֵי יִשְׂרָאֵל הַקְּדוֹשִׁים, הֵן בְּאֶרֶץ יִשְׂרָאֵל וְהֵן בְּחוּץ לָאָרֶץ, שֶׁנִּמְצָאִים, בָּרוּךְ הַשֵּׁם, הַיּוֹם הַזֶּה מִשְׁפָּחוֹת רַבּוֹת שֶׁהוֹלְכִים בְּאַנְפִּילָאוֹת שְׁחֹרוֹת כִּרְצוֹן קָדְשׁוֹ שֶׁל כְּבוֹד קְדֻשַּׁת מָרָן אַדְמוֹ"ר זִי"עַ. 
וּמוּבָן, שֶׁבַּתְּחִלָּה כְּשֶׁכְּבוֹד קְדֻשַּׁת מָרָן זִי"עַ הִתְחִיל לַעֲשׂוֹת פְּעֻלּוֹת וּמַאֲמַצִּים רַבִּים לְהַשְׁרִישׁ הַתַּקָּנָה הַקְּדוֹשָׁה הַלָּזוֹ, לֹא כָּל כָּךְ בְּנָקֵל עָלָה זֹאת, וְהָיָה מֻכְרָח לִפְעָמִים לָצֵאת בְּהַתְרָאוֹת וְכַדּוֹמֶה, כִּי לֹא נָשָׂא בָּזֶה פְּנֵי גָדוֹל וּפְנֵי קָטָן, יִהְיֶה מִי שֶׁיִּהְיֶה, אֲפִלּוּ מֵהַמְקֹרָבִים בְּיוֹתֵר, וּמִי שֶׁלֹּא קִבֵּל עָלָיו הוּא וּבְנֵי בֵיתוֹ לִשְׁמֹר הַתַּקָּנוֹת וְהַגְּדָרִים בְּעִנְיְנֵי הַצְּנִיעוּת, נִבְצַר מִמֶּנּוּ הַזְּכוּת לְהִשָּׁאֵר בְּהַחֶבְרַיָּא קַדִּישָׁא, עַד שֶׁקִּבֵּל עָלָיו בְּפֵרוּשׁ לִשְׁמֹר כָּל הַתַּקָּנוֹת וְהַגְּדָרִים. 
ז - הקבלה החשובה ביותר קדם תקיעת שופר
וְעַד הֵיכָן נָגַע בְּנַפְשׁוֹ וּלְבָבוֹ שֶׁל כְּבוֹד קְדֻשַּׁת מָרָן אַדְמוֹ"ר זִי"עַ שֶׁיֵּלְכוּ הַנָּשִׁים בְּהַתַּקָּנוֹת הַקְּדוֹשׁוֹת וְגִדְרֵי הַצְּנִיעוּת שֶׁתִּקֵּן, תָּעִיד הָעֻבְדָּה דִּלְהַלָּן: פַּעַם אַחַת בְּרֹאשׁ הַשָּׁנָה שְׁנַת תש"ו, לִפְנֵי הַמַּעֲמָד הַנּוֹרָא וְהַנִּשְׂגָּב שֶׁל תְּקִיעַת שׁוֹפָר, צִוָּה כְּבוֹד קְדֻשַּׁת מָרָן זִי"עַ שֶׁיְּקָרְבוּ הַבִּימָה לְצַד הָעֶזְרַת נָשִׁים מִבֵּית מִדְרָשֵׁנוּ, וּכְבוֹד קְדֻשַּׁת מָרָן זִי"עַ הִתְחִיל לְדַבֵּר בְּמַר נַפְשׁוֹ וּבִדְמָעוֹת שָׁלִישׁ שֶׁיִּשְׁמְעוּ הַנָּשִׁים, וּבִקֵּשׁ מֵהֶם שֶׁיֵּלְכוּ וְיִשְׁמְרוּ הַתַּקָּנוֹת וְגִדְרֵי הַצְּנִיעוּת שֶׁתִּקֵּן. וּכְבוֹד קְדֻשַּׁת מָרָן זִי"עַ הוֹסִיף שֶׁאֵינוֹ הוֹלֵךְ לִתְקֹעַ בְּשׁוֹפָר, עַד שֶׁיַּבְטִיחוּ לוֹ הַנָּשִׁים בְּפֶה מָלֵא שֶׁיִּשְׁמְרוּ כָּל הַתַּקָּנוֹת וְהַגְּדָרִים שֶׁל הַצְּנִיעוּת שֶׁעָשָׂה. וְכֵן הָיָה, שֶׁכָּל הַנָּשִׁים הִבְטִיחוּ בְּפֶה מָלֵא שֶׁיֵּלְכוּ בִּלְבוּשֵׁי הַצְּנִיעוּת כְּפִי הַתַּקָּנוֹת הַקְּדוֹשׁוֹת וְהַגְּדָרִים שֶׁיַּדְרִיךְ אוֹתָם כְּבוֹד קְדֻשַּׁת מָרָן זִי"עַ, וְאָז נִגַּשׁ לִתְקִיעַת שׁוֹפָר בְּשִׂמְחָה וְרֶגֶשׁ עֲצוּמִים. 
ח - הלבוש לעתיד מאיר וקדוש לפי הלבוש בעולם הזה
עוֹד מֵבִיא שָׁם מִתּוֹךְ 'תַּקָּנוֹת וְהַדְרָכוֹת': וְצָרִיךְ בְּיֶתֶר שְׂאֵת לִמְסֹר נַפְשֵׁנוּ עַל לְבוּשׁ נְשׁוֹתֵינוּ, כִּי הַקְּפִידָה בַּשָּׁמַיִם יוֹתֵר עַל לְבוּשָׁם מֵעַל לְבוּשֵׁינוּ... מִי שֶׁלֹּא טָרַח בְּעֶרֶב שַׁבָּת, מַה יֹּאכַל בְּשַׁבָּת? - כָּכָה בַּלְּבוּשִׁין: מִי שֶׁמִּתְנַהֵג בִּלְבוּשׁ קֹדֶשׁ וּצְנִיעוּת וְכָכָה מַנְהִיג אֶת בְּנֵי בֵּיתוֹ, יִזְכֶּה שֶׁיִּתְעַטֵּר לֶעָתִיד בְּאוֹר לְבוּשׁ כָּתְנוֹת אוֹר עֶלְיוֹן, אֲשֶׁר גַּם מַלְאָכִים קְדוֹשִׁים לֹא יוּכְלוּ לִרְאוֹת בְּתֹאַר צוּרַת פָּנָיו. 
ט - צניעות סימן לבושה, ובושה סימן לזרע ישראל
עוֹד שָׁם. אָמְרוּ רַזַ"ל (נדרים דף כ): תַּנְיָא (שמות כ' י"ז): "וּבַעֲבוּר תִּהְיֶה יִרְאָתוֹ עַל פְּנֵיכֶם" - זוֹ הַבּוּשָׁה, "לְבִלְתִּי תֶחֱטָאוּ" - מְלַמֵּד שֶׁהַבּוּשָׁה מְבִיאָה לִידֵי יִרְאַת חֵטְא. מִכָּאן אָמְרוּ: סִימָן יָפֶה לָאָדָם שֶׁהוּא בַּיְשָׁן. אֲחֵרִים אוֹמְרִים: כָּל הַמִּתְבַּיֵּשׁ לֹא בִּמְהֵרָה הוּא חוֹטֵא; וְכָל שֶׁאֵין לוֹ בֹּשֶׁת פָּנִים, בְּיָדוּעַ שֶׁלֹּא עָמְדוּ אֲבוֹתָיו עַל הַר סִינַי, עַד כָּאן לְשׁוֹן הַגְּמָרָא. 
וְהִנֵּה, הֲגַם כִּי מִדַּת בּוּשָׁה וְיִרְאָה הוּא בְּחִינָה וּמַדְרֵגָה מֵעֲבוֹדַת ה', אֲבָל יֵשׁ וְנִמְצָא בְּכָל אָדָם מִיִּשְׂרָאֵל אֲשֶׁר נִשְׁמָתוֹ נֶחְצְבָה מִמָּקוֹר יִשְׂרְאֵלִי מִזּוֹ הַמִּדָּה, כִּי מִדַּת יִשְׂרָאֵל הַקְּדוֹשִׁים בַּיְשָׁנִים רַחֲמָנִים וְגוֹמְלֵי חֲסָדִים, וְהַצְּנִיעוּת הִיא תּוֹלָדָה דְּבוּשָׁה; וּמִי שֶׁאֵין לוֹ בּוּשָׁה אֵין לוֹ צְנִיעוּת, כַּאֲשֶׁר פֵּרַשׁ שָׁם הָרִי"ף בְּ"עֵין יַעֲקֹב", כִּי יִשְׂרָאֵל הַקְּדוֹשִׁים זָכוּ לָזֶה בְּמַעֲמָד קָדוֹשׁ. כַּאֲשֶׁר דִּבֵּר עִמָּהֶם הַשֵּׁם, אָז נִתְמַלְּאוּ בּוּשָׁה, כְּמוֹ שֶׁאָמְרוּ לְמֹשֶׁה: "דַּבֶּר אַתָּה עִמָּנוּ", וּמִזֶּה הִשִּׂיגוּ אַחַר כָּךְ הַיִּרְאָה. 
וְלָכֵן, כָּל יִשְׂרָאֵל יֵשׁ בּוֹ זוֹ הַבְּחִינָה, כִּי כָּל הַנְּשָׁמוֹת הָיוּ שָׁם בְּמַתַּן תּוֹרָה, דִּכְתִיב: "כִּי אֶת אֲשֶׁר יֶשְׁנוֹ פֹה וַאֲשֶׁר אֵינֶנּוּ פֹּה עִמָּנוּ הַיּוֹם", וְדָרְשׁוּ בַּמִּדְרָשׁ וּבַזֹּהַר הַקָּדוֹשׁ, כִּי כָּל הַנְּשָׁמוֹת הָעֲתִידִין לְהִבָּרְאוֹת כֻּלָּם הָיוּ אֵצֶל הַר סִינַי בְּמַתַּן תּוֹרָה. וְזֶה הַמַּאֲמָר שֶׁל מַסֶּכֶת נְדָרִים נִסְמַךְ לַמַּאֲמָר הַקָּדוּם הַמְדַבֵּר מֵעִנְיַן הַצְּנִיעוּת, וּמִי שֶׁאֵין לוֹ בֹּשֶׁת פָּנִים אֵינוֹ מִזֶּרַע יִשְׂרָאֵל. 
וְתַנְיָא בְּמַסֶּכֶת 'בְּרָכוֹת' (דף ח): אָמַר ר' גַּמְלִיאֵל: בִּשְׁלֹשָׁה דְּבָרִים אוֹהֵב אֲנִי אֶת הַפַּרְסִיִּים: הֵם צְנוּעִין בַּאֲכִילָתָן וּצְנוּעִין בְּבֵית הַכִּסֵּא וּצְנוּעִין בְּדָבָר אַחֵר. כִּי בְּאֵלּוּ הַשְּׁלֹשָׁה דְּבָרִים נִדְמֶה הָאָדָם לַבְּהֵמָה, וְלָכֵן שַׁיָּךְ בּוֹ עִנְיַן צְנִיעוּת. וּלְכָךְ בַּיָּמִים הַקַּדְמוֹנִים אֲפִלּוּ אֻמּוֹת הָעוֹלָם הַבַּעֲלֵי דַּעַת הִתְנַהֲגוּ בִּצְנִיעוּת בְּאֵלּוּ הָעִנְיָנִים. 
מוּבָא בְּמַסֶּכֶת שַׁבָּת פֶּרֶק כָּל כִּתְבֵי (דף קיח): אָמַר רַבִּי יוֹסִי: "מִיָּמַי לֹא רָאוּ קוֹרוֹת בֵּיתִי אִמְרֵי חֲלוּקִי". לָכֵן יִזָּהֵר הָאָדָם מְאֹד שֶׁלֹּא לְגַלּוֹת עַצְמוֹ כְּלוּם, אָז יִתְקַדֵּשׁ בָּזֶה כָּל גּוּפוֹ וְיִזְכֶּה לְהִקָּרֵא צָנוּעַ, כַּמּוּבָא בִּגְמָרָא בְּרָכוֹת (דף סב). וְכָל שֶׁכֵּן אִם אִשָּׁה תְּהֵא נִזְהֶרֶת בִּצְנִיעוּת, תִּזְכֶּה לְבָנִים צַדִּיקִים, כַּיָּדוּעַ מִכַּמָּה מַעֲשִׂיּוֹת מִדִּבְרֵי רַבּוֹתֵינוּ זַ"ל. וִיהִי רָצוֹן שֶׁנִּזְכֶּה לְהִתְקַדֵּשׁ בְּמִצְווֹת בּוֹרְאֵנוּ, בָּרוּךְ הוּא וּבָרוּךְ שְׁמוֹ. 
וְאָמְרוּ רַזַ"ל: סִימָן טוֹב לָאָדָם שֶׁהוּא בַּיְשָׁן, וְסִימָן שֶׁהוּא מִזֶּרַע יִשְׂרָאֵל. וְגַם נִצְמָח בּוֹ מִכְּלָלוּת קְדֻשַּׁת יִשְׂרָאֵל. וְכָל שֶׁכֵּן אֵיךְ צָרִיךְ לְהַזְהִיר וּלְהַנְהִיג בְּנֵי בֵּיתוֹ שֶׁיְּהוּ צְנוּעִים, וְצָרִיךְ לָזֶה מַמָּשׁ מְסִירוּת נֶפֶשׁ, וְכָל שֶׁכֵּן הַנָּשִׁים וְהַבְּתוּלוֹת. 
וְאֵין דִּבּוּרֵינוּ בְּאֵלּוּ הַחֲצוּפוֹת וְהַפְּרוּצוֹת הַהוֹלְכוֹת בְּגִלּוּי בְשָׂרָם, כִּי אִשֵּׁי הַגֵּיהִנּוֹם לֹא יַסְפִּיק לָהֶם לְאֵלּוּ הַחוֹטְאִים וּמַחֲטִיאִים. לְבַד אֵלּוּ אֲשֶׁר כְּבָר הֵמָּה כַּאֲנוּסִים וְלֹא יָדוּעַ לָהֶן הָאִסּוּר כְּלָל, אוּלַי לֹא יֻגְדַּל כָּל כָּךְ עָנְשָׁם, וְהֵמָּה כִּבְהֵמָה, כִּי דַּעְתָּם דַּעַת בְּהֵמָה לֹא יָדְעוּ וְלֹא יָבִינוּ לֵבוֹשׁ וּלְהִכָּלֵם. וְהַקָּדוֹשׁ- 
בָּרוּךְ-הוּא יְרַחֵם עַל עַמּוֹ, וּלְוַאי שֶׁיַּסְפִּיק אֵיזֶה לִמּוּד זְכוּת עַל זֶה. 
י - מי שאין לו בושה, מעיד על גלגולו הקודם ומהיכן שרש נשמתו
וְדַע אָחִי, כִּי מִי שֶׁאֵין לוֹ בּוּשָׁה, סִימָן שֶׁבַּגִּלְגּוּל הַקָּדוּם נִתְגַּלְגֵּל בִּבְהֵמָה אוֹ חַיָּה. וּכְדֵי שֶׁיִּתְבָּרֵר לְךָ זֶה הָעִנְיָן, אַעְתִּיק לְךָ מֵהַסֵּפֶר הַקָּדוֹשׁ "עֵמֶק הַמֶּלֶךְ" (דף כ) שַׁעַר עוהת"ו וְזֶה לְשׁוֹנוֹ: וּמוֹרֵנוּ וְרַבֵּנוּ הָאֲרִ"י זלה"ה בּוּצִינָא קַדִּישָׁא מָסַר סִימָן לְתַלְמִידָיו שֶׁיַּכִּירוּ נְפָשׁוֹת אֵלּוּ, וְאוֹמֵר: כְּשֶׁתִּרְאוּ בְּנֵי אָדָם שֶׁהֵם עַזֵּי פָנִים וְאֵין לָהֶם בּוּשָׁה מִבְּנֵי אָדָם, תֵּדְעוּ נֶאֱמָנָה וּבְבֵרוּר, שֶׁקֹּדֶם זֶה הַפַּעַם הָיוּ בְּגִלְגּוּל בְּהֵמָה אוֹ חַיָּה אוֹ עוֹף טָמֵא. כְּמוֹ שֶׁלָּהֶם אֵין בּוּשָׁה, גַּם לָהֶם אֵין בּוּשָׁה וְהֵם הוֹלְכִים אַחַר לִמּוּדָם הָרִאשׁוֹן. 
וְאִם תִּשְׁאַל אָחִי: הֲלֹא אָנוּ רוֹאִים כִּי הַרְבֵּה מְאֹד מֵאַנְשֵׁי דּוֹרֵנוּ נֶאֱחָזִים בְּפַח זֶה, הַאִם נֹאמַר כִּי כֻּלָּם הָיוּ מְגֻלְגָּלִים בִּבְהֵמוֹת וְחַיּוֹת? 
אֲבָל בֶּאֱמֶת זֶה לֹא יִפָּלֵא בְּעֵינֶיךָ, בְּאִם תִּרְאֶה מַה שֶּׁכָּתַב הָרַב הַקָּדוֹשׁ הָאֲזוּלַאי בְּסִפְרוֹ הַקָּדוֹשׁ "חֶסֶד לְאַבְרָהָם" (עיין משפט מעיין חמישי), וְזֶה לְשׁוֹנוֹ: וְדַע , כִּי כָּל דּוֹר זֶה אוֹ רֻבָּם הָיוּ מְגֻלְגָּלִים תְּחִלָּה בִּבְהֵמוֹת וְחַיּוֹת, וְלָכֵן הֵם עַזֵּי פָּנִים וּבִלְתִּי שְׁלֵמִים, אִם לֹא הַשְּׂרִידִים אֲשֶׁר ה' קוֹרֵא, עַד כָּאן לְשׁוֹנוֹ. 
וְאִם הַקָּדוֹשׁ הַזֶּה כָּתַב זֹאת בְּיָמָיו, שֶׁהָיָה קָרוֹב לִזְמַן הָאֲרִ"י הַקָּדוֹשׁ, וְכָל שֶׁכֵּן עַכְשָׁיו בְּעִקְּבְתָא דִמְשִׁיחָא, כִּי עַכְשָׁיו סוֹף כָּל הַגִּלְגּוּלִים. וְלָכֵן צָרִיךְ לְהִתְנַהֵג בְּבוּשָׁה וּצְנִיעוּת בְּכָל הָעִנְיָנִים, וְזֶה עִקַּר תִּקּוּן וְצֵרוּף זֶה הַדּוֹר. 
וְעוֹד תֵּדַע בְּנִי: הַנִּזְהָר בִּצְנִיעוּת מַמְשִׁיךְ עָלָיו יִרְאָה וּקְדֻשָּׁה, וּלְבַד מִזֶּה הִיא סְגֻלָּה נִפְלָאָה לִשְׁמִירַת הַבְּרִית, וְהוּא בָּחוּן וּמְנֻסֶּה. וְאוֹתָם הַמִּתְנַהֲגִים בְּעַזּוּת וּבִפְרִיצוּת, סִימָן שֶׁנִּשְׁמוֹתֵיהֶם מֵעֶרֶב רַב, הֲגַם כִּי אֲבוֹתֵיהֶם צַדִּיקִים וְיִרְאֵי שָׁמַיִם, כִּי אֵין תָּלוּי זֶה בָּזֶה כְּלָל, כַּמּוּבָא בַּסֵּפֶר הַקָּדוֹשׁ "קַב הַיָּשָׁר" בְּפֶרֶג ג' לְעִנְיַן שְׁמִירַת הַפֶּה, וְזֶה לְשׁוֹנוֹ: וְאִם הוּא רָגִיל בִּקְלָלוֹת אוֹ בְּדִבְרֵי רִיבוֹת, אָז תֵּדַע שֶׁנִּשְׁמָתוֹ הוּא מִסִּטְרָא אָחֳרָא, מִשֹּׁרֶשׁ נָחָשׁ וְצִפְעוֹן, וְאֵינוֹ מִגֶּזַע קָדוֹשׁ, כִּי אִם מֵעֶרֶב רַב. וְאַף שֶׁיֵּשׁ לוֹ אָב וָאֵם צְנוּעִים וַחֲסִידִים, מִכָּל מָקוֹם גִּלְגּוּל נִשְׁמָתוֹ מֵעֶרֶב רַב, עַד כָּאן לְשׁוֹנוֹ. תִּרְאֶה מִדְּבָרָיו הַקְּדוֹשִׁים שֶׁאֵין הַדָּבָר תָּלוּי בַּאֲבוֹתָיו, רַק כְּפִי עֵרֶךְ מְקוֹר מַחֲצֶבֶת נַפְשׁוֹ אִם הוּא מִצַּד הַקְּדֻשָּׁה. 
כִּי זֶה סִימַן זֶרַע עַם הַקֹּדֶשׁ יִשְׂרָאֵל: לְפִי מַה שֶּׁיֵּשׁ לוֹ בּוּשָׁה מֵה' וּבוּשָׁה מִבְּנֵי אָדָם, הוּא סִימָן שֶׁמְּקוֹר מַחֲצַבְתּוֹ מִזֶּרַע עַם הַקֹּדֶשׁ יִשְׂרָאֵל; וְאִם לָאו, יֵדַע שֶׁלֹּא עָמְדוּ רַגְלֵי אֲבוֹתָיו עַל הַר סִינַי, הֲגַם שֶׁאֲבוֹתָיו הָיוּ קְדוֹשִׁים, אֲבָל 'אֲבוֹתָיו' נִקְרָא גִּלְגּוּל הַקָּדוּם שֶׁהוּא כַּוָּנָה עַל שֹׁרֶשׁ נִשְׁמָתוֹ, כַּאֲשֶׁר מוּבָא בְּשֵׁם הָאֲרִ"י זַ"ל, וְהוּא סִימָן שֶׁשֹּׁרֶשׁ נַפְשׁוֹ הוּא מֵעֶרֶב רַב סְדוֹם וַעֲמוֹרָה וְדֻגְמָתָן. 
וְהַפּוֹגְמִים בְּמִדַּת הַבּוּשָׁה, עֲלֵיהֶם אָמַר הַקְּרָא (בירמיה ג): "וּמֵצַח אִשָּׁה זוֹנָה הָיָה לָךְ מֵאַנְתְּ הִכָּלֵם". כִּי כָּל מַה שֶּׁיּוֹתֵר הַחֲצִיפוּת הוּא קָרוֹב לִבְחִינַת זוֹנָה הָאֲרוּרָה, רַחֲמָנָא לִצְלַן. עַל זֶה הַזְּמַן נֶאֱמַר, בַּעֲוֹנוֹתֵינוּ הָרַבִּים, דִּבְרֵי הַנָּבִיא יִרְמְיָה (פרק ו): "עַל מִי אֲדַבְּרָה וְאָעִידָה וְיִשְׁמָעוּ, הִנֵּה עֲרֵלָה אָזְנָם וְלֹא יוּכְלוּ לְהַקְשִׁיב, הִנֵּה דְּבַר ה' הָיָה לָהֶם לְחֶרְפָּה לֹא יַחְפְּצוּ בוֹ". בְּוַדַּאי אָמַר הַנָּבִיא זֹאת עַל מִקְצָת פּוֹרְקֵי עֹל תּוֹרָה וּמִצְווֹת שֶׁבְּיָמָיו, שֶׁהֲרֵי מִן הָעוֹלָם וּמִן קַדְמַת דְּנָא נִכְתְּרוּ יִשְׂרָאֵל הַקְּדוֹשִׁים וְנִתְפָּאֲרוּ וְנִתְרוֹמְמוּ בְּשֶׁבַח הַצְּנִיעוּת וְהַקְּדֻשָּׁה יוֹתֵר מִכָּל אֻמִּין דְּעָלְמָא. 
וּבְאֵלּוּ הַשָּׁלֹשׁ מִדּוֹת נִכְתְּרוּ בְּנֵי יִשְׂרָאֵל הַקְּדוֹשִׁים, שֶׁהֵמָּה בַּיְשָׁנִים, רַחֲמָנִים גּוֹמְלֵי חֲסָדִים, וְהַבּוּשָׁה הוּא הַצְּנִיעוּת, כְּמַאֲמַר רַזַ"ל (נדרים דף כ): תַּנְיָא "וּבַעֲבוּר תִּהְיֶה יִרְאָתוֹ עַל פְּנֵיכֶם" - זוֹ בּוּשָׁה. "לְבִלְתִּי תֶחֱטָאוּ" - מְלַמֵּד שֶׁהַבּוּשָׁה מְבִיאָה לִידֵי יִרְאַת חֵטְא. מִכָּאן אָמְרוּ: סִימָן יָפֶה לָאָדָם שֶׁהוּא בַּיְשָׁן. אֲחֵרִים אוֹמְרִים: כָּל הַמִּתְבַּיֵּשׁ, לֹא בִּמְהֵרָה הוּא חוֹטֵא; וּמִי שֶׁאֵין לוֹ בֹּשֶׁת פָּנִים, בְּיָדוּעַ שֶׁלֹּא עָמְדוּ אֲבוֹתָיו עַל הַר סִינַי, כִּי מִי שֶׁאֵין לוֹ בּוּשָׁה נִמְשָׁל כַּבְּהֵמוֹת נִדְמוּ וְלִכְלָבִים עַזֵּי נֶפֶשׁ, כְּמוֹ שֶׁכָּתוּב (משלי יא): "וְאֶת צְנוּעִים חָכְמָה". הֲרֵי כִּי אֵין חָכְמָה רַק בַּצְּנוּעִים, מַה שֶּׁאֵין כֵּן לְהִפּוּךְ, חַס וְשָׁלוֹם, אָז נִטָּל מֵהֶם כָּל דַּעַת וְחָכְמָה, רַחֲמָנָא לִצְלַן. 
יא - בעניני צניעות אין לותר בשביל "שלום בית"
עוֹד הֵבִיא שָׁם מִ"סֵּפֶר הַצַּוָּאָה": בָּנַי, הֲגַם כִּי תָּמִיד הִנְהַגְתִּי אֶתְכֶם עַל הַשָּׁלוֹם וְלֹא לְחַרְחֵר רִיב עִם שׁוּם אָדָם, חַס וְשָׁלוֹם, וְכָל שֶׁכֵּן עִם אִשְׁתּוֹ שֶׁהוֹרֵיתִי אֶתְכֶם תָּדִיר לְקַבֵּל כָּל מִינֵי בִזְיוֹנוֹת וְחֵרוּפִים מֵאִשְׁתּוֹ וְלִשְׁתֹּק עַל דְּבַר כְּבוֹד ה', כִּי זֶה טוֹבָה כְּפוּלָה וּמְכֻפֶּלֶת לָאִישׁ לִסְבֹּל חֵרוּפֵי אִשְׁתּוֹ וּלִבְלִי לְהָשִׁיב כְּלוּם. וְעַד כַּמָּה עֲצוּמָה וְנִשְׂגָּבָה זוֹ הַטּוֹבָה, וְכַמָּה צַדִּיקִים שֶׁזָּכוּ בִּשְׁבִיל זֶה לְמַדְרֵגוֹת רַבּוֹת וּלְהַרְבֵּה מַתָּנוֹת מִן הַשָּׁמַיִם. גַּם לְכָל אִישׁ פָּשׁוּט זֶה טוֹבָה עֲצוּמָה, כְּאָמְרָם זַ"ל (עירובין דף מא ע"ב), שֶׁאֵינוֹ רוֹאֶה פְּנֵי הַגֵּיהִנּוֹם. 
הֲגַם כִּי עַל הָאִשָּׁה בְּעַצְמָהּ הוּא רַחֲמָנוּת גְּדוֹלָה, כִּי הַרְבֵּה תִּהְיֶה צְרִיכָה לִסְבֹּל עַל זֶה עֳנָשִׁים קָשִׁים עַל שֶׁמְּצַעֶרֶת בַּעְלָהּ, אֲבָל לָאִישׁ הוּא טוֹבָה גְּדוֹלָה וַעֲצוּמָה לַעֲשׂוֹת עַצְמוֹ כְּחֵרֵשׁ לֹא יִשְׁמַע וְלִשְׁתֹּק וְלִסְבֹּל בְּשִׂמְחָה, וְהָעִקָּר שֶׁלֹּא לַעֲנוֹת כְּלוּם, חַס וְשָׁלוֹם, רַק לְהָשִׁיב רַכּוֹת, (משלי טו) "מַעֲנֶה רַךְ יָשִׁיב חֵמָה", וּלְהַאֲמִין בְּהַשְׁגָּחָה פְּרָטִית, כִּי כָּל אֵלּוּ הַדִּבּוּרִים הוּא מִלְּמַעְלָה עַל פְּגַם הַדִּבּוּרִים שֶׁלּוֹ, וְעוֹד שֶׁמְּרַמְּזִין לוֹ מִן הַשָּׁמַיִם פְּגָמָיו אִם יֵשׁ לוֹ שֵׂכֶל לְהָבִין, וְעוֹד מִפְּנֵי חִלּוּל ה' בְּמַחֲלֹקֶת. 
אֲבָל כָּל זֶה בִּמְצַעֶרֶת אוֹתוֹ בְּמִלֵּי דְּעָלְמָא. אֲבָל דָּבָר שֶׁשַּׁיָּךְ לְעִנְיַן פִּרְצַת עִנְיְנֵי פְרִיצוּת אוֹ גִּדּוּל בָּנִים וּלְהַדְרִיכָם עַל דֶּרֶךְ הַצְּנִיעוּת וְיִרְאַת שָׁמַיִם וְהַנְהָגַת הַצְּנִיעוּת שֶׁל הַיְרֵאִים הָאֲמִתִּיִּים - עַל זֶה, חַס וְשָׁלוֹם, לֹא תִהְיוּ עֲנָוִים, רַק תֵּצְאוּ בָּאֵשׁ וּבַמַּיִם, כִּי כָּל אֵלּוּ הָאָבוֹת וּבַעֲלֵי רַחֲמָנִים שֶׁרוֹצִים רַק הַשָּׁלוֹם בְּעִנְיָן זֶה, רָאִינוּ בְּחוּשׁ כִּי כָּל בְּנֵיהֶם, רַחֲמָנָא לִצְלַן, יוֹצְאִים לְתַרְבּוּת רָעָה, וְאִם לֹא בְּנֵיהֶם אָז בְּנֵי בְנֵיהֶם, חַס וְשָׁלוֹם. וְאִם מָסַר נַפְשׁוֹ וְלֹא הוֹעִיל, אָז אֵין לוֹ עֹנֶשׁ מִן הַשָּׁמַיִם, כַּאֲשֶׁר כָּתַבְתִּי בַּשֻּׁלְחָן הַטָּהוֹר בְּמַאֲמַר הַצְּנִיעוּת, וְעַל פִּי רֹב בְּעֶזְרַת ה' יִתְבָּרַךְ בְּוַדַּאי יוֹעִיל וְיוֹעִיל הַרְבֵּה. 
וְצָרִיךְ לַעֲשׂוֹת כָּל מִינֵי תַקִּיפוּת שֶׁבָּעוֹלָם שֶׁלֹּא לָחוּס וְלַחְמֹל כְּלָל לֹא עַל אִשְׁתּוֹ וְלֹא עַל בָּנָיו רַחֲמָנוּת שֶׁל פְּתָאוּת, כִּי זֶה הָרַחֲמָנוּת הוּא מִס"ם וְכַת דִּילֵהּ, רַחֲמָנָא לִצְלַן. אוֹי עַל רַחֲמָנוּת כָּזוֹ, רַק צָרִיךְ תֵּכֶף לָצֵאת בְּכָל מִינֵי תֹקֶף עֹז וּבִמְסִירַת נֶפֶשׁ לִמְחוֹת בְּכָל הַכֹּחַ שֶׁבָּעוֹלָם, כְּמוֹ שֶׁרְאִיתֶם מִמֶּנִּי, בָּנַי אֲהוּבַי, וְשֶׁלֹּא לִשְׁתֹּק וְלַחֲנֹף וּלְרַחֵם בָּזֶה, חַס וְשָׁלוֹם. לְמַעַן ה' תְּרַחֲמוּ עַל נַפְשׁוֹתֵיכֶם וְעַל נַפְשׁוֹת נְשֵׁיכֶם וְעַל בְּנֵיכֶם יוֹתֵר מֵעַל הַגּוּף הַבָּזוּי, עָפָר וּמַיִם, טִפָּה סְרוּחָה, וְתִרְאוּ לָחוּס עַל כְּבוֹד שְׁמוֹ הַגָּדוֹל שֶׁלֹּא יִתְחַלֵּל, חַס וְשָׁלוֹם. וְאִם תִּתְנַהֲגוּ עַל דֶּרֶךְ הַטּוֹבָה יַעֲזֹר לָכֶם ה' לְגַדֵּל שַׁעֲשׁוּעִין קַדִּישִׁין עַל כָּל פָּנִים לְפִי עֵרֶךְ הַדּוֹר. 
יב - שלום בית אמתי - כשהבית מתאים גם למדור השכינה
עוֹד שָׁם מִ"סֵּפֶר הַצַּוָּאָה" וּמִ"סֵּפֶר הַתַּקָּנוֹת": וְאִם יֵשׁ לוֹ אִשָּׁה שֶׁפּוֹרֶצֶת גִּדְרֵי הַקְּדֻשָּׁה, צָרִיךְ לִמְסֹר נַפְשׁוֹ מַמָּשׁ עַל זֶה בְּכָל מַה שֶּׁיָּכוֹל, כִּי זֶה יוֹתֵר גָּרוּעַ מֵאִם בָּא גַּזְלָן וְרוֹצֵחַ וְרוֹצֶה לְהָרְגוֹ, שֶׁבְּוַדַּאי עוֹשֶׂה כָּל מַה שֶּׁבְּכֹחוֹ לְהִנָּצֵל מִזֶּה הָרוֹצֵחַ. וּכְמוֹ שֶׁאָמְרוּ זַ"ל, שֶׁקָּשֶׁה הַמַּחֲטִיאוֹ יוֹתֵר מֵהַהוֹרְגוֹ. וְאִשָּׁה כָּזֹאת הִיא בִּכְלַל מֵסִית וּמַדִּיחַ, אֲשֶׁר נֶאֱמַר עָלָיו בְּכַמָּה לָאוִין בַּתּוֹרָה: "וְלֹא תָחוֹס וְכוּ' וְלֹא תַחְמֹל וְלֹא תְכַסֶּה עָלָיו". 
וְאִם תִּתְנַהֲגוּ כְּמַעֲשֵׂה הַפְּתָאִים שֶׁרוֹצִים לֵישֵׁב בְּהַשְׁקֵט וּמְנוּחָה וְיֹאמַר תֵּרוּץ, שֶׁאֵינוֹ רוֹצֶה לַעֲשׂוֹת מְרִיבוֹת וְאֵינוֹ רוֹצֶה לְצַעֵר בְּנֵי בֵּיתוֹ - כִּי זֶה אֵינוֹ נִקְרָא, חַס וְשָׁלוֹם, בְּשֵׁם מַחֲלֹקֶת, רַק נִקְרָא קִדּוּשׁ הַשֵּׁם, מְסִירַת נֶפֶשׁ וְקִנְאַת ה' צְבָאוֹת. כִּי גַּם הַרְבֵּה גְּדוֹלִים מְפֻרְסָמִים אֲשֶׁר הָלְכוּ בָּזֶה הַדֶּרֶךְ שֶׁלֹּא לְצַעֵר בְּנֵי בֵּיתָם וְהָלְכוּ בְּרִפְיוֹן, גָּרְמוּ כִּי נִשְׂרְפוּ נִשְׁמוֹת בְּנֵיהֶם. וְאִם לֹא בְּנֵיהֶם, בְּנֵי בְנֵיהֶם נַעֲשׂוּ פּוֹרְקִים לְבַסּוֹף, כַּאֲשֶׁר רָאִינוּ זֹאת בְּעֵינֵינוּ בְּחוּשׁ הַרְבֵּה. 
וּכְבָר רָאִינוּ אֶחָד קָדוֹשׁ בְּדוֹר אַחֲרוֹן, בּוּצִינָא קַדִּישָׁא מִצָּאנְז, אֲשֶׁר מָסַר בָּזֶה לְהַנְהִיג צְנִיעוּת בְּיִשְׂרָאֵל וּפָעַל עַל כַּמָּה דּוֹרוֹת עַל יוֹצְאֵי חֲלָצָיו וְעַל כָּל הָעוֹלָם, וְכֵן כַּמָּה צַדִּיקִים בְּדוֹרוֹ חֲבֵרָיו. וְכֵן כָּל אֶחָד מִיִּשְׂרָאֵל אֲשֶׁר מוֹסֵר נַפְשׁוֹ עַל הַנְהָגַת צְנִיעוּת קְדֻשַּׁת הַבַּיִת, אָז מְשַׁבֵּר בָּזֶה כָּל טִינָרִין תַּקִּיפִין, וְהַקָּדוֹשׁ־בָּרוּךְ־הוּא אֵינוֹ מְקַפֵּחַ שְׂכָרוֹ בָּזֶה וּבָבָא, וְרַב שְׂכָרוֹ וְחֵילוֹ וּפְעֻלָּתוֹ מִן קֳדָם ה'. 
אֲבָל עַכְשָׁיו, בַּעֲוֹנוֹתֵינוּ הָרַבִּים, שֶׁיָּרַדְנוּ בְּסֵתֶר הַמַּדְרֵגָה וּבְהַשָּׂגַת הַדַּעַת, אֲטוּמִים וּסְתוּמִים, בַּעֲוֹנוֹתֵינוּ הָרַבִּים, וְנִמְצָאִים גַּם כָּאֵלֶּה אֲשֶׁר עֲלֵיהֶם אָמַר הַנָּבִיא: (ירמיה ו): "הִנֵּה דְּבַר ה' הָיָה לָהֶם לְחֶרְפָּה לֹא יַחְפְּצוּ בוֹ", וְזֶה מִגֹּדֶל כִּסְלוּת וּפְתָאוּת שֶׁיָּרְדָה בָּעוֹלָם. וְעִקָּר שֶׁבָּעִקָּרִים הַהַתְחָלָה מִגֹּדֶל יְרִידָה זוֹ נִצְמָח מִנָּשִׁים הַשְּׁחוּצוֹת שֶׁמּוֹרְדִין עַל מִנְהַג רַבּוֹתֵינוּ וַאֲבוֹתֵינוּ וְאִמּוֹתֵינוּ הַקְּדוֹשִׁים וּמוֹשְׁלִים עַל בַּעְלֵיהֶם. וְרֻבָּא דְּעָלְמָא עַכְשָׁיו נִמְשָׁכִין אַחֲרֵיהֶן כַּצֹּאן לַטֶּבַח יוּבַל. 
בַּתְּחִלָּה נִמְשָׁךְ אַחַר הַיֵּצֶר בַּחֲבִילֵי תֵרוּצִין, שֶׁאֵין רוֹצֶה לַעֲשׂוֹת פֵּרוּד וְכַדּוֹמֶה וְיֵשׁ לוֹ רַחֲמָנוּת, וְאַחַר כָּךְ בְּהֶמְשֵׁךְ הַזְּמַן שֶׁמַּרְגִּישׁ בְּעַצְמוֹ גֹּדֶל נְפִילָתוֹ וִירִידָתוֹ מֵהַקְּדֻשָּׁה וְגֹדֶל חֻרְבַּן הַבַּיִת בִּכְלָל וּבִפְרָט, אֲבָל אָז כְּבָר אֵינוֹ יָכוֹל לְהוֹשִׁיעַ כִּי אֵינוֹ בִּרְשׁוּתוֹ, וּכְבָר נִמְסָר בְּיַד הַחִיצוֹנִים, רַחֲמָנָא לִצְלַן, הוּא וְרוּחוֹ וְכָל אֲשֶׁר לוֹ. כִּי כֵּיוָן שֶׁנִּפְרַץ קְדֻשָּׁה וּצְנִיעוּת מֵהַבַּיִת, בּוֹרַחַת הַשְּׁכִינָה מִשָּׁם וְשָׁם הָרְגִיעָה הַפְּלוֹנִית וְכָל מַחֲנוֹתֶיהָ, רַחֲמָנָא לִצְלַן מֵהֶם. וְהִנֵּה הֵם אוֹמְרִים שֶׁכַּוָּנָתָם עַל שְׁלוֹם בַּיִת לְהַשְׁרָאַת הַשְּׁכִינָה, וְהַשְּׁכִינָה הַקְּדוֹשָׁה בְּוַדַּאי אֵינָהּ שׁוֹרָה בְּבַיִת כָּזֶה, חַס וְשָׁלוֹם, שֶׁמָּלֵא זֻהֲמָא שֶׁל פְּרִיצוּת וַחֲצִיפוּת, כִּי אֵין אָדָם הָעֶלְיוֹן דָּר עִם נָחָשׁ בִּכְפִיפָה אַחַת וְכוּ'. 
וְעוֹד: "כְּגַנֹּת עֲלֵי נָהָר", שֶׁנָּהָר רוֹמֵז לְשָׁלוֹם כְּמוֹ שֶׁאָמַר הַכָּתוּב (ישעיה סו): "הִנְנִי נֹטֶה אֵלֶיהָ כְּנָהָר שָׁלוֹם". וְאָמְרוּ רַזַ"ל בִּ'בְרָכוֹת': 'הָרוֹאֶה נָהָר בַּחֲלוֹם, רָאָה שָׁלוֹם'. דְּהַיְנוּ: שֶׁשְּׁנֵיהֶם יַסְכִּימוּ אִישׁ וְאִשְׁתּוֹ לְדַרְכֵי הַצְּנִיעוּת וְהַקְּדֻשָּׁה, אָז יִהְיֶה שְׁלוֹמִים דִּקְדֻשָּׁה וְנִתְקַדֵּשׁ הַבַּיִת מִנָּהָר הָעֶלְיוֹן מִגַּן עֵדֶן דִּלְעֵלָּא. מַה שֶּׁאֵין כֵּן אִם הַשָּׁלוֹם הוּא לְהֵפֶךְ הַצְּנִיעוּת, אָז הַשְּׁכִינָה הַקְּדוֹשָׁה מִתְאַנַּחַת וּמִצְטַעֶרֶת עַל שָׁלוֹם כָּזֶה שָׁלוֹם דִּקְלִפּוֹת. כִּי שָׁלוֹם כְּמִסְפַּר עֵשָׂו, שֶׁאוֹמֵר: אֵין לְחַרְחֵר רִיב בַּבַּיִת לַעֲשׂוֹת מַחֲלֹקֶת וּלְהַפְרִיד שָׁלוֹם בִּשְׁבִיל הַנְהָגוֹת הַצְּנִיעוּת, כִּי גָּדוֹל הַשָּׁלוֹם שֶׁהַקָּדוֹשׁ־בָּרוּךְ־הוּא הִתִּיר לִמְחוֹת שְׁמוֹ הַקָּדוֹשׁ בִּשְׁבִיל שָׁלוֹם. וְכַדּוֹמֶה דִּבְרֵי חֲלָקוֹת שֶׁל חֲנֻפִּים וּשְׁקָרִים שֶׁל פִּתּוּי הַיֵּצֶר, וְזֶה שָׁלוֹם שֶׁל עֵשָׂו הָרָשָׁע. עַד כָּאן. 
יג - אל תטש תורת אמך
אָמַר הַכָּתוּב (משלי א): "שְׁמַע בְּנִי מוּסַר אָבִיךָ וְאַל תִּטֹּשׁ תּוֹרַת אִמֶּךָ". וְלִכְאוֹרָה קָשֶׁה: לָמָּה אָמַר "שְׁמַע בְּנִי מוּסַר אָבִיךָ וְאַל תִּטֹּשׁ תּוֹרַת אִמֶּךָ", הֲלֹא תָּנָא (קידושין דף כט ע"א), שֶׁהָאָב מְחֻיָּב לְלַמֵּד לִבְנוֹ תּוֹרָה, דִּכְתִיב (דברים י"א): "וְלִמַּדְתֶּם אֹתָם אֶת בְּנֵיכֶם", וְלָמָּה כְּתִיב "תּוֹרַת אִמֶּךָ"? 
אֶלָּא הָעִנְיָן, כִּי עַל פִּי רֹב הָאָב טָרוּד בְּעִנְיָנָיו: אֶחָד בְּלִמּוּד וְאֶחָד בְּמִסְחָרוֹ וְכַדּוֹמֶה, וְאֵין לוֹ פְּנַאי לְגַדֵּל הַיְלָדִים בְּקַטְנוּתָם, כִּי זֶה תָּלוּי בָּאֵם דַּיְקָא, כְּמוֹ (יבמות דף סג ע"א) שֶׁאָמַר ר' חִיָּא: 'דַּיֵּנוּ שֶׁמְּגַדְּלוֹת בָּנֵינוּ'. וּכְשֶׁהַיֶּלֶד נִתְגַּדֵּל אָז אָבִיו מְלַמְּדוֹ חָכְמָה וּמוּסָר וְיִרְאַת ה'. 
מַה שֶּׁאֵין כֵּן גִּדּוּל הַבָּנִים הוּא תָּלוּי בָּאֵם דַּיְקָא, כַּאֲשֶׁר זֶה הָיָה דַּרְכֵי אִמּוֹתֵינוּ הַקְּדוֹשׁוֹת וְזִקְנוֹתֵינוּ בְּדוֹר אַחַר דּוֹר עַד אַבְרָהָם יִצְחָק וְיַעֲקֹב לְגַדֵּל בְּנֵיהֶם וּלְהַדְרִיכָם וּלְגַדְּלָם בֶּאֱמוּנָה פְּשׁוּטָה. וּמְלַמֶּדֶת וּמְסַפֶּרֶת לָהֶם כִּי יֵשׁ גַּן עֵדֶן וְגֵיהִנּוֹם וּמֵהַגְּאֻלָּה וּתְחִיַּת הַמֵּתִים, וּמְסַפֶּרֶת לָהֶם סִפּוּרֵי צַדִּיקִים וְצִדְקָנִיּוֹת מַה שֶּׁזָּכוּ עַל יְדֵי מַעֲשֵׂיהֶם הַטּוֹבִים, וּמְסַפֶּרֶת לָהֶם מֵעָנְשֵׁי הָעֲבֵרוֹת וּנְשָׁמוֹת הַנִּדָּחוֹת וְעָנְשֵׁי הַגֵּיהִנּוֹם וּשְׂכַר הַמִּצְווֹת וְתַעֲנוּגֵי גַּן עֵדֶן, וּבָזֶה נִתְרַגֵּל וְנִתְגַּדֵּל הַתִּינוֹק. כָּכָה דַּרְכֵי אִמּוֹתֵינוּ הַצְּנוּעוֹת וְהַקְּדוֹשׁוֹת, כְּאָמְרָם ז"ל (ברכות יז ע"א): הָנֵי נָשִׁים בְּמַאי זַכְיָן (לָעוֹלָם הַבָּא)? בְּאַקְרוּיֵי בָּנַיְהוּ לְבֵי כְּנִישְׁתָא. 
וְזוֹ הַתּוֹרָה וְאֵלּוּ הַדִּבּוּרִים שֶׁל הָאֵם הֵמָּה יְסוֹד קַיָּמָא קַדִּישָׁא וְאוֹר זָרוּעַ לַצַּדִּיק, זְרִיעָה שֶׁל קְדֻשָּׁה בְּזוֹ הָאֱמוּנָה הַפְּשׁוּטָה. וְזֶה מִתְנוֹצֵץ וּמִתְגַּדֵּל עַל כָּל יְמֵי חַיָּיו שֶׁל הַיֶּלֶד בְּיוֹתֵר וּבְיוֹתֵר. וְהָעִקָּר הוּא הַיְסוֹד. וְאִם הַיְסוֹד חָזָק, אָז כָּל רוּחוֹת שֶׁבָּעוֹלָם לֹא יְזִיזוּהוּ מִמְּקוֹמוֹ. וְאֵלּוּ הַנְּטִיעוֹת נֶטַע קֹדֶשׁ מַעֲשֵׂי יָדַי לְהִתְפָּאֵר. 
וְזֶה "אַל תִּטֹּשׁ תּוֹרַת אִמֶּךָ" דַּיְקָא - זוֹ הַתּוֹרָה שֶׁקִּבַּלְתָּ מִאִמְּךָ, וְזוֹ הָאֱמוּנָה הַפְּשׁוּטָה אַל תִּטֹּשׁ, וְלֹא תַחֲשֹׁב שֶׁלִּכְלוּם הוּא נֶחְשָׁב, רַק זוֹ הַתּוֹרָה הִיא עִקָּרִית וִיסוֹד חָזָק וְאַל תַּרְפֶּה מִזֶּה (עיין זוה"ק פרשת תולדות במדרש הנעלם דף קלו ע"א מימרא דר' יוחנן שם). 
כִּי אֲפִלּוּ לֶחָכָם הַגָּדוֹל וּבַעַל שֵׂכֶל נִפְלָא מֻכְרָח לְהִשְׁתַּמֵּשׁ עִם זֶה הַחָכְמָה שֶׁל אֱמוּנָה פְּשׁוּטָה. וְעַל זֶה אָמַר רַבִּי חֲנִינָא (חולין דף כד ע"ב): חַמִּין וְשֶׁמֶן שֶׁסָּכַתְנִי אִמִּי בְּיַלְדוּתִי הֵן עָמְדוּ לִי בְּעֵת זִקְנוּתִי עַד כָּאן. כִּי שֶׁמֶן הוּא מְשַׁח רְבוּת עִלָּאָה חָכְמָה עֶלְיוֹנָה, מְקוֹר אֱמוּנָתָן שֶׁל יִשְׂרָאֵל, כַּמּוּבָא בְּדִבְרֵי רַזַ"ל (בראשית רבה פרשה י"ז סימן ז'), מַה שֶּׁאֵין כֵּן הַנָּשִׁים הַשְּׁחוּצוֹת וְהַשְּׁרוּצוֹת הַמְהַפְּכִים דִּבְרֵי אֱלֹקִים חַיִּים וּמֶלֶךְ עוֹלָם, וְנָשִׁים רַחֲמָנִיּוֹת שֶׁבִּשְּׁלוּ יַלְדֵיהֶם לְגַדֵּל אוֹתָם עַל דַּרְכֵי הַחֲצִיפוּת וְהַשְּׁחִיצוּת וְלָלֶכֶת בַּחֲצִיפוּת וּבְגִלּוּי בָּשָׂר, חוֹטְאוֹת וּמַחֲטִיאוֹת אֲחֵרִים וּמוֹסְרוֹת נַפְשׁוֹת בְּנֵיהֶם לִקֹּד יְקוֹד הָאֵשׁ לְלִמּוּד סִפְרֵי הַחִיצוֹנִים וְאֶפִּיקוֹרְסוּת. וְכַמָּה רַחֲמָנוּת גְּדוֹלָה עֲלֵיהֶם מִמַּה שֶּׁמְּזֻמָּן לָהֶם לָאָבוֹת וְלַבָּנִים יַחְדָּו, כִּי יָבוֹא יוֹם הַגָּדוֹל וְהַנּוֹרָא כִּי יִפְקֹד ה' עֲוֹנָם! וְכִי תּוֹרָה חֲדָשָׁה נִתְּנָה לָנוּ, חַס וְשָׁלוֹם? 
יד - חובת חנוך לצניעות עד כדי מסירות נפש
עוֹד מֵבִיא שָׁם מִן הַסֵּפֶר "שׁוֹמֵר אֱמוּנִים": וּבְעִנְיַן גִּדּוּל בָּנִים, הָעִקָּר שֶׁצָּרִיךְ לִמְסֹר נַפְשׁוֹ לְגַדְּלָם וּלְחַנְּכָם בְּדֶרֶךְ ה' בְּעוֹדָם קְטַנִּים עוֹד, וְאָז צָרִיךְ לִמְסֹר נַפְשׁוֹ בְּכָל מִינֵי מְסִירַת נֶפֶשׁ לְגַדְּלָם וּלְחַנְּכָם עַל דַּרְכֵי הַתּוֹרָה וּקְדֻשָּׁה וּצְנִיעוּת, וּלְהַרְחִיקָם מֵחֲבוּרַת רְשָׁעִים וּמִלִּלְמֹד בַּחֲדָרִים שֶׁיֵּשׁ בּוֹ תַּעֲרֹבֶת עֶרֶב רַב, כִּי הַקָּדוֹשׁ־בָּרוּךְ־הוּא אָמַר לְאַבְרָהָם: "כִּי יְדַעְתִּיו לְמַעַן אֲשֶׁר יְצַוֶּה אֶת בָּנָיו", וְלֹא כְּתִיב: 'כִּי יְדַעְתִּיו בִּשְׁבִיל שֶׁהִשְׁלִיךְ עַצְמוֹ לְכִבְשַׁן הָאֵשׁ בַּעֲבוּרִי וְרָצָה לשְׁחֹט בְּנוֹ יְחִידוֹ לְפָנַי', רַק: "כִּי יְדַעְתִּיו לְמַעַן אֲשֶׁר יְצַוֶּה אֶת בָּנָיו". וְהוֹרָה לָנוּ בָּזֶה ה' בְּתוֹרָתוֹ שֶׁזֶּה עִקַּר הָעֲבוֹדָה לְהַקָּדוֹשׁ־בָּרוּךְ־הוּא הַמְבֻקָּשׁ מִן הָאָדָם שֶׁיְּגַדֵּל בָּנָיו עַל דַּרְכֵי הַתּוֹרָה הַקְּדוֹשָׁה וְדַרְכֵי הַצְּנִיעוּת, כְּמוֹ שֶׁנָּהֲגוּ אֲבוֹתֵינוּ הַקְּדוֹשִׁים, וּבְדַרְכֵיהֶם נֵלֵךְ וְנִסַּע עַד בִּיאַת מְשִׁיחַ צִדְקֵנוּ בִּמְהֵרָה בְּיָמֵינוּ אָמֵן. 
טו - אוי לנו מיום הדין והתוכחה
וְלָכֵן, אָחִי חֲבִיבִי, אִם תִּרְצֶה לְהַצִּיל נַפְשְׁךָ וְנֶפֶשׁ בָּנֶיךָ וּבְנוֹתֶיךָ, תִּמְסֹר עַל זֶה כָּל כֹּחֲךָ וְנַפְשְׁךָ עַל עִנְיְנֵי הַנְהָגוֹת הַצְּנִיעוּת, הֵן מִצַּד עַצְמוֹ וּבְיוֹתֵר וְיוֹתֵר בְּבָנָיו וּבְנֵי בֵיתוֹ. כִּי אֶל מִי תָּרוּץ לְעֶזְרָה, בְּאִם תִּצְטָרֵךְ לִתֵּן דִּין וְחֶשְׁבּוֹן לִפְנֵי הַקָּדוֹשׁ-בָּרוּךְ-הוּא עַל כָּל פְּרָטֵי מַעֲשֵׂיהֶם? וְאִם תְּצַדֵּק עַצְמְךָ לִפְנֵי בֵּית דִּין שֶׁל מַעְלָה, שֶׁלֹּא הָיָה סִפֵּק בְּיָדְךָ לִמְחוֹת, כָּזֶה יָשִׁיבוּ לְךָ: הֲלֹא אִם נֶחֱלַשׁ, חַס וְשָׁלוֹם, אֶחָד מִבְּנֵי בֵיתְךָ, הָיִיתָ רָץ לְרוֹפְאִים וְגַם לְמֶרְחַקִּים וְגַם לִדְרֹשׁ וּלְבַקֵּשׁ תְּפִלּוֹת הַצַּדִּיקִים וּבִמְרִירוּת וּצְעָקוֹת, וְכָל שֶׁכֵּן אִם הָיִיתָ רוֹאֶה שֶׁאֶחָד מִיּוֹצְאֵי חֲלָצֶיךָ רוֹצֶה לִקְפֹּץ לְנָהָר אוֹ, חַס וְשָׁלוֹם, לְאַבֵּד עַצְמוֹ, בְּוַדַּאי הָיִיתָ צוֹעֵק עָלָיו בְּקוֹלֵי קוֹלוֹת לְקַבֵּץ אֲנָשִׁים לְהַצִּילוֹ, אֲפִלּוּ לְהַפְקִיר כָּל נְכָסֶיךָ. הַאִם מָסַרְתָּ כָּל כָּךְ נַפְשְׁךָ אִם רָאִיתָ בָּנֶיךָ פּוֹרְקִים עֹל מַלְכוּת שָׁמַיִם וּמְמִיתִים נִשְׁמוֹתֵיהֶם בְּאַרְסוֹ שֶׁל נָחָשׁ הַקַּדְמוֹנִי, אֲשֶׁר חָלִילָה אֵין תְּרוּפָה לְמַכָּה כָּזוֹ בִּפְרִיצוּת וְחָכְמָה חִיצוֹנִית חָלִילָה וְכַדּוֹמֶה? וְכַמָּה פִּתְקָאוֹת נָתַתָּ לְצַדִּיקִים עַל זֶה? וְכִי מָסַרְתָּ נַפְשְׁךָ עַל זֶה? 
כִּי שָׁם יִתְבָּרֵר הָאֱמֶת, אִם לֹא הָיָה בְּכֹחֲךָ לִמְחוֹת, וְגַם בְּבִזְיוֹנוֹת וְהַכָּאוֹת וְכַדּוֹמֶה וְגַם לִמְסֹר נַפְשׁךָ וְכֹחֲךָ שֶׁלֹּא תַּנִּיחַ יוֹצְאֵי חֲלָצֶיךָ לִמְרֹד בְּהַקָּדוֹשׁ-בָּרוּךְ-הוּא. וְלָכֵן עַל כָּל פָּנִים תַּעֲשֶׂה מַה שֶּׁבִּיכָלְתְּךָ, וְאוּלַי יְהֵא לְךָ בָּזֶה פִּתְחוֹן פֶּה לְיוֹם הַדִּין הַגָּדוֹל וְהַנּוֹרָא אֲשֶׁר יִתְבַּע הַקָּדוֹשׁ-בָּרוּךְ-הוּא עֶלְבּוֹן הַתּוֹרָה הַקְּדוֹשָׁה. 
טז - על נושא הצניעות צריכים להתכונן ולעמד בפרץ ללא ותורים
וּבָזֶה נִתְקַדֵּשׁ שֵׁם שָׁמַיִם יוֹתֵר מִכָּל הַדְּבָרִים, מִפְּנֵי שֶׁהֵמָּה דְּבָרִים שֶׁנִּרְאִים לְעֵין כֹּל, וְהַיֵּצֶר נוֹתֵן כָּל כֹּחוֹ בָּזֶה עַכְשָׁיו יוֹתֵר מִכָּל הַדְּבָרִים שֶׁבָּעוֹלָם לְהַחֲטִיא אֶת יִשְׂרָאֵל בִּפְרִיצוּת וּבְעַזּוּת וַחֲצִיפוּת, רַחֲמָנָא לִצְלַן, שֶׁהֵמָּה עִקָּרִים הַגּוֹרְמִים לִפְגֹּם הַיְסוֹד, שֶׁזֶּה בְּעֶצֶם פְּגָם גָּדוֹל לַיְסוֹד - בִּגְדֵי הַשְּׁחִיצוּת. 
וְלָכֵן עַל זֶה צְרִיכִים אֲנַחְנוּ לִמְסֹר נַפְשֵׁנוּ בְּיוֹתֵר לַעֲמֹד בַּפֶּרֶץ וּלְמִגְדַּר גָּדֵר מַמָּשׁ בִּמְסִירַת נֶפֶשׁ, לִמְסֹר כָּל אֶחָד נַפְשׁוֹ עַל זֶה לְהַנְהִיג בֵּיתוֹ וּלְגַדֵּל בָּנָיו וּבְנוֹתָיו בִּצְנִיעוּת לְהַדְרִיכָם וּלְנַהֲלָם בְּכָל כֹּחוֹ בִּמְסִירַת נֶפֶשׁ, כִּי הִיא נֶגַע הַמִּסְפַּחַת, אֲשֶׁר מַתְחֶלֶת בִּנְקֻדָּה קְטַנָּה וְהוֹלֶכֶת וּמִתְפַּשֶּׁטֶת בְּכָל הַגּוּף, חַס וְשָׁלוֹם. כִּי הַנָּשִׁים עַכְשָׁו, בַּעֲוֹנוֹתֵינוּ הָרַבִּים, אֵינָם חֲפֵצִים בִּצְנִיעוּת וְאֵין מְבַקְשִׁים זֹאת, וְאִם אִשָּׁה מִתְנַהֶגֶת בִּצְנִיעוּת, אָז מַזְמִין לָהּ הַיֵּצֶר הַרְבֵּה נָשִׁים רְשָׁעוֹת בְּגֹדֶל קִנְאָתָם לְפַתּוֹת אוֹתָהּ וּלְקָרֵר אוֹתָהּ מִזֶּה. לָכֵן צָרִיךְ כָּל אֶחָד לִמְסֹר נַפְשׁוֹ עַל זֶה תָּמִיד שֶׁלֹּא לְהַנִּיחַ שׁוּם פִּרְצָה כָּל שֶׁהוּא. 
לֹא נִירָא וְנִדְחָל מֵחֶרְפַּת אֱנוֹשׁ וּמִמְּגַדְּפֵיהֶם, כִּי מַה הֵמָּה? הֶבֶל וָרִיק! וּמַה הוּא כָּל הָעוֹלָם כֻּלּוֹ נֶגֶד תְּנוּעָה אַחַת שֶׁל אֱמֶת לַעֲשׂוֹת וְלִפְעֹל נַחַת רוּחַ לְבוֹרְאֵנוּ יִתְבָּרַךְ. הֲלֹא כָּל הָעוֹלָמוֹת הָעֶלְיוֹנִים וְתַחְתּוֹנִים נִבְרְאוּ עַל יְדֵי שְׁתֵּי אוֹתִיּוֹת מִשְּׁמוֹ יִתְבָּרַךְ, וְעַל זֶה נִבְרָא הָאָדָם, וְזֶה תַּכְלִית בִּיאַת הַאָדָם לָזֶה הָעוֹלָם - לְקַדֵּשׁ שְׁמוֹ יִתְבָּרַךְ, לְרוֹמְמוֹ וּלְפָאֲרוֹ. וְכָל אֶחָד צָרִיךְ לִהְיוֹת מוּכָן וּמְזֻמָּן לִהְיוֹת קָרְבָּן כָּלִיל לְגַבֵּי קֻדְשָׁא בְּרִיךְ הוּא וּשְׁכִינְתֵיהּ, לְקַדֵּשׁ שְׁמוֹ יִתְבָּרַךְ בַּיָּחִיד וּבָרַבִּים בְּכָל מַה שֶּׁאֶפְשָׁר: הֵן עַל יָדוֹ הֵן עַל יְדֵי אִשְׁתּוֹ וּבָנָיו. 
יז - בלי ספק שכל הצרות בדור בעון הפריצות
וְתִמְסְרוּ נַפְשְׁכֶם מְאֹד מְאֹד עַל צְנִיעוּת בְּנֵי בֵיתְכֶם, כִּי בְּלִי סָפֵק שֶׁכָּל הַצָּרוֹת הַצְּרוּרוֹת נִצְמָחִים אוֹדוֹת הַפְּרִיצוּת שֶׁבַּדּוֹר, בַּעֲוֹנוֹתֵינוּ הָרַבִּים, וְכָל שֶׁכֵּן עַל פְּגַם הַפְּרִיצוּת וְהַפְּקִירוּת, שֶׁמַּדְרִיךְ בָּנָיו וּבְנוֹתָיו לֵילֵךְ בִּלְבוּשֵׁי הֶפְקֵרוּת וְאֵין מוֹחֶה בְּיָדָם בְּכָל כֹּחוֹ. וְכָל שֶׁכֵּן אֵלּוּ שֶׁמַּנִּיחִים מֵרְצוֹנָם בְּנוֹתֵיהֶן שֶׁיֵּלְכוּ בְּבִגְדֵי הַפְּרִיצוּת וְהַשַּׁחַץ, הַמְאַבְּדִים נַפְשׁוֹת בְּנוֹתֵיהֶם, וְהַמּוֹסְרִין בְּנֵיהֶם לִלְמֹד אֶפִּיקוֹרְסוּת. 
וְכָל אֵלּוּ הַמְטַמְּאִין נַפְשׁוֹתֵיהֶם בְּהֶפְקֵרוּת וּבְעַזּוּת וּבִפְגַם בְּרִית קֹדֶשׁ בִּשְׁאַט נֶפֶשׁ, חַס וְשָׁלוֹם, וְשׁוֹפְכִים זֶרַע לְבַטָּלָה בַּיָּדַיִם, חַס וְשָׁלוֹם, יִדּוֹנוּ בְּמִשְׁפָּט מַר וּמָרוּר, וְאֵין שִׁעוּר לְעָנְשָׁם, רַחֲמָנָא לִצְלַן, לְאַחַר אֲרִיכוּת יְמֵיהֶם וּשְׁנוֹתֵיהֶם. רַק הַיֵּצֶר הָרָשָׁע סוֹתֵם הָעֵינַיִם וְאוֹמֵר לוֹ לָאָדָם: 'שָׁלוֹם עָלַיִךְ נַפְשִׁי וּשְׁאוֹל בֵּית מָנוֹס לָךְ, אָכוֹל וְשָׁתֹה וְלֹא תִדְאַג עַל מָחָר מַה שֶּׁיַּעֲבֹר עָלֶיךָ', אֲזַי אוֹי לוֹ וְאוֹי לְנַפְשׁוֹ הָעֲלוּבָה. 
וְהַפְּתָאִים הַלָּלוּ רוֹאִים וְשׁוֹמְעִים מִגֹּדֶל צָרוֹת צְרוּרוֹת אַחֵינוּ בֵּית יִשְׂרָאֵל, וְלִבָּם הָאֶבֶן עֲדַיִן לֹא נִתְרַכֵּךְ כְּלוּם. וְסַהֲדִי בַּמְּרוֹמִים, כִּי לֹא בָאתִי לְקַטְרֵג, חַס וְשָׁלוֹם, עַל יִשְׂרָאֵל הַקְּדוֹשִׁים, כִּי נַפְשִׁי וְלִבִּי תָּמִיד לְהַמְלִיץ כַּמָּה מִינֵי מְלִיצוֹת עַל עַם יִשְׂרָאֵל, אֲבָל נַפְשִׁי עָלַי דָּוַי, כִּי מִי יוֹדֵעַ מַה יַּעֲבֹר עוֹד, חַס וְשָׁלוֹם, עַל כְּנֶסֶת יִשְׂרָאֵל. "וּמִי יִתֵּן רֹאשִׁי מַיִם וְעֵינִי מְקוֹר דִּמְעָה וְאֶבְכֶּה יוֹמָם וָלַיְלָה אֵת חַלְלֵי בַת עַמִּי" (ירמיה ח). 
יח - "יסר בנך ויניחך ויתן מעדנים לנפשך"
וְכֵן צָרִיךְ כָּל בַּר יִשְׂרָאֵל לִכְרוֹת בְּרִית עִם הַשֵּׁם וְלִכְרוֹת בְּרִית עִם בֵּיתוֹ וְזַרְעוֹ לְלַמְּדָם דֶּרֶךְ ה', שֶׁלֹּא יָסוּרוּ מֵאַחֲרָיו, חַס וְשָׁלוֹם, וּלְהוֹדִיעָם אֶת גְּבוּרָתוֹ וְכֹחוֹ וְכֹחַ מַעֲשָׂיו הַנִּפְלָאִים וּלְהַזְהִירָם עַל לְהַבָּא לִבְלִי לָסוּר מִדַּרְכֵי הַשֵּׁם הַטּוֹב, כַּאֲשֶׁר עָשׂוּ אֲבוֹתֵינוּ וְרַבּוֹתֵינוּ וְדוֹרוֹת הַקְּדוֹשִׁים הָאֲנָשִׁים הַיְרֵאִים וְהַתְּמִימִים. וּבְכָל פַּעַם שֶׁמְּיַסֵּר אֶת בָּנָיו מְקַיֵּם מִצְוָה גְּדוֹלָה בָּזֶה מִפִּי הַקַּבָּלָה, שֶׁהִיא (משלי כט): "יַסֵּר בִּנְךָ וִינִיחֶךָ וְיִתֵּן מַעֲדַנִּים לְנַפְשֶׁךָ", כְּמַאֲמַר רַזַ"ל (מכות ח ע"א). 
וְהִנֵּה שְׁתֵּי לְשׁוֹנוֹת הַכָּתוּב מוֹרֶה שְׁנֵי עִנְיָנִים: אֶחָד שֶׁכָּתוּב "וִינִיחֶךָ", דְּהַיְנוּ (סנהדרין קד ע"א): 'בְּרָא מְזַכֶּה אַבָּא'. וְאִם חָס וְשָׁלוֹם אֵינוֹ נוֹהֵג כַּשּׁוּרָה, אָז מְקַבֵּל עֹנֶשׁ גַּם עֲבוּר מַעֲשֵׂי בָנָיו, חַס וְשָׁלוֹם. אָכֵן, אִם הוּא הִדְרִיכָם בְּדַרְכֵי ה' וְעָשָׂה אֲשֶׁר בְּכֹחוֹ לְלַמְּדָם וּלְיַסְּרָם, וְעִם כָּל זֶה לֹא אָבוּ בִדְרָכָיו הָלוֹךְ, חַס וְשָׁלוֹם, אָז אֵין הַקָּדוֹשׁ-בָּרוּךְ-הוּא בָּא בִּטְרוּנְיָא עִם בְּרִיּוֹתָיו, חַס וְשָׁלוֹם (עבודה זרה דף ג ע"א), וְאֵין לוֹ עֹנֶשׁ עֲבוּר מַעֲשֵׂיהֶם, כִּי מֶה הָיָה לוֹ לַעֲשׂוֹת. וְעַל זֶה אָמַר הַכָּתוּב: "יַסֵּר בִּנְךָ", וְעַל יְדֵי זֶה "וִינִיחֶךָ", שֶׁיְּהֵא לְךָ מְנוּחָה וְלֹא תֵעָנֵשׁ עֲבוּרָם. וְאָמַר הַכָּתוּב: וְלֹא עוֹד שֶׁיְּנִיחֶךָ, אֶלָּא אֲנִי מַבְטִיחֲךָ שֶׁ"יִּתֵּן מַעֲדַנִּים לְנַפְשֶׁךָ", שֶׁתִּזְכֶּה לְהִתְעַדֵּן בַּעֲבוּר זֶה בַּגַּן הָרָוֶה הַמּוּכָן לְעוֹבְדֵי ה' אַחַר אֲרִיכוּת יְמֵיהֶם וּשְׁנוֹתֵיהֶם לְטוֹבָה. 
יט - אשה כשרה ממליכה קדשה על בעלה, ואפלו על מאכליה ותבשיליה
וְאִם יֵשׁ לָאָדָם אִשָּׁה כְּשֵׁרָה הַהוֹלֶכֶת בְּדַרְכֵי הַצְּנִיעוּת וּמְגַדֶּלֶת בָּנֶיהָ וּבְנוֹתֶיהָ בִּצְנִיעוּת, אָז מְקַדֶּשֶׁת בָּזֶה כָּל הַבַּיִת וּמַמְשֶׁכֶת קְדֻשָּׁה עַל כָּל הַמַּאֲכָלִים וְעַל בַּעְלָהּ. וּבָזֶה מְתֹרָץ הַמַּאֲמָר הַמּוּבָא לְעֵיל: 'דַּיֵּנוּ שֶׁמְּגַדְּלוֹת בָּנֵינוּ לַתּוֹרָה וּמַצִּילוֹת אוֹתָנוּ מִן הַחֵטְא'. וְכִי הַתַּנָּא הַקָּדוֹשׁ ר' חִיָּא שֶׁהָיָה קֹדֶשׁ קָדָשִׁים, מֻפְשָׁט מִן הַגַּשְׁמִיּוּת, וְכִי הֻצְרַךְ לָזֶה שֶׁאִשְׁתּוֹ תַּצִּיל אוֹתוֹ מִן הַחֵטְא וּמֵהִרְהוּרִים רָעִים? וְרַק אִשָּׁה צְנוּעָה הַמְגַדֶּלֶת בָּנֶיהָ לְדַרְכֵי תּוֹרָה, מַמְשֶׁכֶת קְדֻשָּׁה עַל הַמַּאֲכָלִים וְעַל בַּעְלָהּ וּבָנֶיהָ וּמַצֶּלֶת לְבַעְלָהּ עַל יְדֵי קְדֻשָּׁתָהּ אֲפִלּוּ מִן הַחֵטְא שֶׁהוּא שׁוֹגֵג. מַה שֶּׁאֵין כֵּן לְהֵפֶךְ, חַס וְשָׁלוֹם: מַמְשֶׁכֶת כָּל מִינֵי סִטְרִין בִּישִׁין. 
כ - מחלקת בגדולי עולם על סבת עכוב הגאלה
עוֹד שָׁם בְּשֵׁם "סֵפֶר הַצַּוָּאָה": נִפְלְגוּ תְּרֵי שַׂרְפֵי מַעְלָה: חַד הַקָּדוֹשׁ ר' יֵיבָא סָבָא מֵאוֹסְטָרָה זַ"ל וְרַבֵּנוּ הַקָּדוֹשׁ ר' פִּינְחָס מִקֹּארִיץ זַ"ל. 
כִּי הַקָּדוֹשׁ מִקֹּארִיץ אָמַר שֶׁסִּבַּת עִכּוּב הַגְּאֻלָּה מִפְּנֵי אֵלּוּ בְּנוֹת יִשְׂרָאֵל שֶׁאֵינָן נִזְהָרוֹת בִּצְנִיעוּת. וְהַקָּדוֹשׁ ר' יֵיבָא אָמַר: מִפְּנֵי שֶׁמְּדַבְּרִים בִּשְׁעַת הַתְּפִלָּה. וְזֶה הַקָּדוֹשׁ הָיָה רָגִיל לִצְעֹק עַל זֶה בְּקוֹלֵי קוֹלוֹת בְּכָל מְקוֹם בּוֹאוֹ בִּדְרָשׁוֹת נוֹרָאוֹת, כַּנִּרְאֶה מִסִּפְרוֹ הַקָּדוֹשׁ ר' יֵיבָא, שֶׁיִּשְׁמְרוּ וְיִזָּהֲרוּ בַּעֲנִיַּת אֲמֵנִים שֶׁלֹּא לְדַבֵּר אָז. עַד שֶׁפַּעַם אַחַת נִתְוַעֲדוּ יַחַד אֵלּוּ הַשְּׁנֵי צַדִּיקִים וְטָעֲנוּ בֵּינֵיהֶם עַל עִנְיַן עִכּוּב הַגְּאֻלָּה, וְנִגְמַר בֵּינֵיהֶם שֶׁ'נֵּיתֵי סֵפֶר וְנֶחֱזֵי' וְיִפְתְּחוּ סֵפֶר מַה שֶּׁיִּמְצְאוּ בּוֹ. וּפָתְחוּ וְהָיָה כָּתוּב בְּרֹאשׁ הַדַּף (בראשית לד): "הַכְזוֹנָה יַעֲשֶׂה אֶת אֲחוֹתֵנוּ", וְנִמְצָא כְּדִבְרֵי הַקָּדוֹשׁ מִקֹּארִיץ. 
וְעָנָה וְאָמַר הָרַב הַקָּדוֹשׁ ר' יֵיבָא: "וְנִרְאֶה מַה שֶּׁכָּתַב עַל זֶה הַ"תַּרְגּוּם יוֹנָתָן". וּמָצְאוּ שֶׁכָּתוּב: לָא יָאֵי לְמֶהֱוֵי מִתְאַמָר בִּכְנִישְׁתְהוֹן דְּיִשְׂרָאֵל (תַּרְגּוּם: אֵין רָאוּי לִהְיוֹת מְדַבְּרִים בְּבָתֵּי כְּנֵסִיּוֹת שֶׁל יִשְׂרָאֵל). וְאָמַר הָרַב הַקָּדוֹשׁ ר' יֵיבָא: "תִּרְאוּ שֶׁעִקַּר הַחִסָּרוֹן שֶׁמִּתְאַמָר בִּכְנִישְׁתְהוֹן דְּיִשְׂרָאֵל", וְנִמְצָא כְּדִבְרֵי שְׁנֵיהֶם. 
כא - אמונה וברית הם ב' יסודות שנכתרו בהם עם ישראל
עוֹד שָׁם מִתּוֹךְ סֵפֶר "תַּקָּנוֹת וְהַדְרָכוֹת": 
"מַה טֹּבוּ אֹהָלֶיךָ יַעֲקֹב מִשְׁכְּנֹתֶיךָ יִשְׂרָאֵל, כִּנְחָלִים נִטָּיוּ כְּגַנֹּת עֲלֵי נָהָר, כַּאֲהָלִים נָטַע ה' כַּאֲרָזִים עֲלֵי מָיִם" (במדבר כד ה- ו). וְאָמְרוּ רַזַ"ל (סנהדרין קה ע"ב), שֶׁכָּל הַבְּרָכוֹת שֶׁל אוֹתוֹ רָשָׁע שֶׁבֵּרַךְ לְיִשְׂרָאֵל כֻּלָּם נִתְהַפְּכוּ לִקְלָלָה, רַחֲמָנָא לִצְלַן, רַק זֶה הַכָּתוּב "מַה טֹּבוּ" זֹאת הַבְּרָכָה לֹא נִתְהַפְּכָה לִקְלָלָה, רַק נִשְׁאָר לְיִשְׂרָאֵל לְדוֹרֵי דוֹרוֹת, וְעַד בִּיאַת גּוֹאֵל צֶדֶק בִּמְהֵרָה יִשָּׁאֵר לָנוּ זֶה הַיְסוֹד קַיָּמָא קַדִּישָׁא, שֶׁהוּא בְּחִינַת אֹהֶל וּמִשְׁכָּן, שֶׁבְּאֵלּוּ שְׁתֵּי בְחִינוֹת, שֶׁהֵמָּה אֹהֶל וּמִשְׁכָּן נִכְלָלִים בָּהֶם שְׁנֵי דְּבָרִים קְדוֹשִׁים וַאֲהוּבִים שֶׁנִּכְתְּרוּ בָּהֶם בְּנֵי יִשְׂרָאֵל מֵעוֹלָם, שֶׁהוּא גֶּדֶר הַצְּנִיעוּת, וְהַשֵּׁנִי הוּא כֹּחָם שֶׁבַּפֶּה. 
שֶׁהֵמָּה שְׁנֵי עַמּוּדִים קְדוֹשִׁים לְיִשְׂרָאֵל, שֶׁהֵמָּה כֹּחַ הַצְּנִיעוּת וְכֹחַ בָּתֵּי מִדְרָשׁוֹת, שֶׁאִי אֶפְשָׁר לְהִתְבַּטֵּל בְּשׁוּם אֹפֶן מִיִּשְׂרָאֵל לְעוֹלָם, כִּי עֲלֵיהֶם קַיָּמָא עָלְמָא, אֲשֶׁר אֱמוּנָה וִיסוֹד הֵמָּה קִיּוּמָא דְּעָלְמָא. הַצְּנִיעוּת הוּא עִקַּר גֶּדֶר הַיְסוֹד, וְהַבָּתֵּי מִדְרָשִׁין הוּא עִקַּר גֶּדֶר הָאֱמוּנָה, וְהוּא מְרֻמָּז בְּהַאי קְרָא הַמּוּבָא לְעֵיל: "מַה טֹּבוּ אֹהָלֶיךָ", כִּי אֹהֶל הוּא הַמְכֻוָּן לִצְנִיעוּת, כַּאֲשֶׁר פֵּרַשׁ רַשִׁ"י זַ"ל וְהוּא דְּרָשַׁת רַזַ"ל עַל שֶׁרָאָה שֶׁאֵין פִּתְחֵיהֶן מְכֻוָּנִים זֶה לָזֶה אָמַר: "מַה טֹּבוּ אֹהָלֶיךָ". וְכֵן בְּשָׂרָה אִמֵּנוּ דִּכְתִיב: "וַיֹּאמְרוּ אֵלָיו אַיֵּה שָׂרָה אִשְׁתֶּךָ, וַיֹּאמֶר הִנֵּה בָאֹהֶל", וּפֵרַשׁ רַשִׁ"י זַ"ל: "הִנֵּה בָאֹהֶל" - צְנוּעָה הִיא, עַד כָּאן לְשׁוֹנוֹ. 
כִּי עִנְיַן הָאֹהֶל רוֹמֵז לִצְנִיעוּת, דִּכְתִיב (תהלים מה): "כָּל כְּבוּדָּה בַת מֶלֶךְ פְּנִימָה", וְכֵן כְּתִיב בְּשֹׁפְטִים אֵצֶל יָעֵל (שופטים ד): "מִנָּשִׁים בָּאֹהֶל תְּבֹרָךְ". וְהִנֵּה, הֲגַם שֶׁעִנְיַן הַצְּנִיעוּת שַׁיָּךְ הֵן אֵצֶל אֲנָשִׁים וְהֵן אֵצֶל נָשִׁים, כַּאֲשֶׁר וּבָא בְּשֻׁלְחָן עָרוּךְ אֹרַח חַיִּים (סימן ד), שֶׁאָסוּר לְגַלּוֹת עַצְמוֹ הֲגַם רֶגַע, רַק יַלְבִּישׁ עַצְמוֹ בְּעוֹדוֹ מְכֻסֶּה בְּמִכְסֶה הַמּוּכָן לוֹ, וְכֵן מוּבָא בְּ"שֻׁלְחָן עָרוּךְ" "אֹרַח חַיִּים" (סימן ג), אֵיךְ צָרִיךְ לְהִזָּהֵר בִּצְנִיעוּת בֵּית הַכִּסֵּא שֶׁלֹּא לְגַלּוֹת עַצְמוֹ כְּלוּם רַק מַה שֶּׁהוּא בְּהֶכְרֵחַ גָּדוֹל. וְאָמַר הַתַּנָּא הַקָּדוֹשׁ ר' יוֹסֵי: "מִיָּמַי לֹא רָאוּ קוֹרוֹת בֵּיתִי אִמְרֵי חֲלוּקִי (שבת קיח), כִּי עִנְיַן הַצְּנִיעוּת הוּא גֶּדֶר קְדֻשַּׁת יְסוֹד, כִּי זֶה תָּלוּי בָּזֶה, וּבַהֲרִיסַת הַצְּנִיעוּת נִפְרָץ תֵּכֶף הַיְסוֹד. לָכֵן כָּל הַמַּרְבֶּה בְּגֶדֶר צְנִיעוּת מֻכְתָּר יוֹתֵר וְנִשְׁמָר מִשָּׁמַיִם בִּקְדֻשַּׁת הַיְסוֹד. 
עִם כָּל זֶה, בְּיוֹתֵר וּבְיוֹתֵר עִקָּר שֶׁבָּעִקָּרִים שֶׁל הַצְּנִיעוּת שַׁיָּךְ אֵצֶל נְשֵׁי בְּנֵי יִשְׂרָאֵל הַקְּדוֹשִׁים, וְלָכֵן נָקַט הַקְּרָא אֵצֶל אֹהֶל לְשׁוֹן 'יַעֲקֹב' וְאֵצֶל מִשְׁכָּן לְשׁוֹן 'יִשְׂרָאֵל'. כִּי 'יַעֲקֹב' רוֹמֵז לְנָשִׁים, כְּדִכְתִיב: "כֹּה תֹאמַר לְבֵית יַעֲקֹב" - בֵּית יַעֲקֹב אֵלּוּ הַנָּשִׁים, כִּי אֵצֶל נָשִׁים שַׁיָּךְ בָּהֶם צְנִיעוּת בְּיוֹתֵר. וְאֵצֶל מִשְׁכָּן שֶׁהוּא מִשְׁכַּן שְׁכִינַת עֻזֵּנוּ, שֶׁהוּא בְּבָתֵּי מִדְרָשִׁים הַנִּקְרָאִים 'מִקְדָּשׁ מְעַט' בִּזְמַן הַחֻרְבָּן, לָכֵן כְּתִיב בָּהֶן לְשׁוֹן 'יִשְׂרָאֵל' - "מִשְׁכְּנֹתֶיךָ יִשְׂרָאֵל", שֶׁזֶּה שַׁיָּךְ יוֹתֵר לָאֲנָשִׁים מֵאִשֵּׁי יִשְׂרָאֵל הַקְּדוֹשִׁים. 
כב - מה שכרן של שומרי הקדשה והאמונה
וְנַחֲזֹר לְבֵאוּר הַכָּתוּב "מַה טֹּבוּ", שֶׁהוּא בְּרָכָה שֶׁהִנִּיחַ הַקָּדוֹשׁ־ בָּרוּךְ־הוּא מִכָּל הַבְּרָכוֹת שֶׁנֶּאֶמְרוּ בְּפָרָשַׁת 'בָּלָק' לְיִשְׂרָאֵל, שֶׁיְּהֵא בְּלִי הֶפְסֵק וְקִיּוּם נִצְחִי בְּכָל הַדּוֹרוֹת. וְאָמַרְנוּ לְעֵיל, שֶׁזֶּה קָאֵי עַל צְנִיעוּת הַבַּיִת מַלְבּוּשֵׁי הַקֹּדֶשׁ וּמִצְוַת קְדֻשַּׁת הַנְהָגַת בֵּית הַמִּדְרָשׁ. וְלָזֶה מַסִּיק הַכָּתוּב אַחַר זֹאת: "כִּנְחָלִים נִטָּיוּ כְּגַנֹּת עֲלֵי נָהָר כַּאֲהָלִים נָטַע ה' כַּאֲרָזִים עֲלֵי מָיִם", וְהוּא פֵּרוּשׁ שֶׁל הַפָּסוּק הַקּוֹדֵם. דְּהַיְנוּ: מַה יִּצְמַח לָכֶם? אֵיזֶה טוֹב וְאֵילוּ פֵּרוֹת מֵאֵלּוּ הָאֹהָלִים וּמִמִּשְׁכָּנוֹת כָּאֵלּוּ? וְאָמַר: "כִּנְחָלִים נִטָּיוּ", פֵּרַשׁ רַשִׁ"י זַ"ל, שֶׁנִּתְאָרְכוּ וְנִמְשְׁכוּ לִנְטוֹת לְמֵרָחוֹק. וְכָל זֶה הַכָּתוּב קָאֵי עַל שְׁנֵי הַפְּרָטִים דִּלְעֵיל, דְּהַיְנוּ: עַל יְדֵי קְדֻשַּׁת צְנִיעוּת הַבַּיִת, יִמְשֹׁךְ לָכֶם שֶׁפַע נְבִיעוּ דְּנִשְׁמָתָא מִצַּד הַקְּדֻשָּׁה, וְלֹא יִפְסֹק, חַס וְשָׁלוֹם, שֶׁפַע נְשָׁמוֹת קְדוֹשׁוֹת לָעוֹלָם, הֲגַם שֶׁמִּתְעָרְבִים בְּנִשְׁמוֹת רִשְׁעֵי הַדּוֹר פּוֹרְקֵי עֹל מַלְכוּת שָׁמַיִם עֶרֶב רַב. וְכָל אֶחָד יִזְכֶּה לָזֶה לְפוּם דַּרְגָּא דִּילֵיהּ וּכְפִי מְסִירַת נַפְשׁוֹ לַה'. 
וְאָמַר הַכָּתוּב אַחַר כָּךְ: "כְּגַנֹּת עֲלֵי נָהָר", כִּי כְּנֶסֶת יִשְׂרָאֵל נִמְשְׁלָה לְגַן, כְּדִכְתִיב (שה"ש ד): "גַּן נָעוּל אֲחֹתִי כַלָּה", זֶה קָאֵי עַל צְנִיעוּת, שֶׁנָּעוּל בְּגֻשְׁפַּנְקָא דְּמַלְכָּא שֶׁלֹּא יִמְשֹׁל בָּהּ זָר לִילִית מִרְשַׁעַת חֲצוּפָה זוֹנָה, אָכְלָה וּמָחֲתָה וְאָמְרָה לֹא פָעַלְתִּי אָוֶן, כָּכָה דַּרְכֵיהֶם שֶׁל הַשְּׁרִיצוּת, רַחֲמָנָא לִצְלַן. וְאָמַר "כְּגַנֹּת עֲלֵי נָהָר", שֶׁעַל יְדֵי בַּיִת כָּזֶה שֶׁהוּא בִּקְדֻשָּׁה נִתְקַדֵּשׁ שֵׁם שָׁמַיִם כְּמוֹ גַּן נָאֶה שֶׁאֵצֶל הַנָּהָר, שֶׁהַכֹּל רוֹאִים פֵּרוֹתֶיהָ הַנְּעִימִים וְהַמְּתוּקִים. מַה שֶּׁאֵין כֵּן כְּשֶׁרָחוֹק מִן הַיִּשּׁוּב שֶׁטָּמוּן מִן הָעַיִן, אָז אֵין שׁוּם אֶחָד רוֹאֶה גִּדּוּל פֵּרוֹתֶיהָ הַיָּפִים. 
כג - כנגד אהל - סמל הצניעות - בעולם הזה,
יִזְכֶּה לְאֹהֶל כְּנֶגְדּוֹ בַּקְּדֻשָּׁה בְּגַן עֵדֶן 
וְעַל דֶּרֶךְ הַצְּנִיעוּת נִתְבָּאֵר עַל פִּי רַשִׁ"י זַ"ל שֶׁנִּקְרָא כָּל בֵּית הַצְּנִיעוּת בִּלְשׁוֹן 'אֹהֶל' כְּמוֹ שֶׁפֵּרַשׁ רַשִׁ"י זַ"ל: "מַה טֹּבוּ אֹהָלֶיךָ" - רָאָה שֶׁאֵין פִּתְחֵיהֶם מְכֻוָּנִים, כִּי נֶגֶד כָּל אֹהֶל הַבַּיִת שֶׁמִּתְנַהֵג בִּקְדֻשָּׁה יֵשׁ נֶגְדּוֹ בְּגַן עֵדֶן אֹהֶל קָדוֹשׁ וְנוֹרָא לַעֲלִיּוֹת נְשָׁמָה לְעֵת הַצֹּרֶךְ שֶׁנִּצְרַךְ לוֹ לְאַחַר אֲרִיכַת יָמִים לַעֲלוֹת בַּעֲלִיּוֹת שֶׁל מַעְלָה הַמֻּכְרָח לְכָל הַנְּשָׁמוֹת שֶׁזּוֹכִין לָזֶה. וִיקֻיַּם בָּהֶם מַה שֶּׁאָמַר הַכָּתוּב (הושע יב): "עֹד אוֹשִׁיבְךָ בָאֳהָלִים". 
כד - זוכה לבנים כארזים הנכרים בחשיבותם על בני דורם
וְאָמַר לְהַלָּן: "כַּאֲרָזִים עֲלֵי מָיִם" - אֶרֶז רוֹמֵז לִגְבוּרוֹת וְכוּ', בִּזְכוּת כַּאֲהָלִים נִטָּיוּ, יִזְכּוּ שֶׁיֵּצְאוּ מִכֶּם בָּנִים כְּמוֹ אֲרָזִים שֶׁנִּכָּרִים מִכָּל אִילָנוֹת אֲחֵרִים מִפְּנֵי גָבְהָם, וְהוּא בִּנְיַן זֶרַע קֹדֶשׁ כָּל רוֹאֵיהֶם יַכִּירוּם כִּי הֵם זֶרַע בֵּרַךְ ה', שְׁתוּלִים עֲלֵי מַיִם שֶׁהוּא תּוֹרָה הַקְּדוֹשָׁה שֶׁנִּקְרֵאת מַיִם שֶׁיִּתְגַּבְּרוּ בְּדַעַת הַתּוֹרָה. 
עַד כָּאן כָּתַבְנוּ בְּקִצּוּר, כִּי אֵין שִׁעוּר וְאֵין חֵקֶר לְמִי שֶׁמַּגְדִּיר עַצְמוֹ בְּאֵלּוּ שְׁתֵּי הַקְּדֻשּׁוֹת: קְדֻשַּׁת בֵּית הַמִּדְרָשׁ וּקְדֻשַּׁת צְנִיעוּת הַבַּיִת, כִּי אָז מֻקָּף בְּכָל מִינֵי מַקִּיפִין דִּקְדֻשָּׁה: הֶקֵּף צְנִיעוּת הַבַּיִת שֶׁנִּקְרָא 'אֹהֶל פְּרָטִי' וְהֶקֵּף בֵּית הַמִּדְרָשׁ שֶׁנִּקְרָא גַּם כֵּן 'אֹהֶל' שֶׁהוּא הַמַּקִּיף הָעִקָּרִי דִּקְדֻשָּׁה. אָז יְקֻיַּם בּוֹ מַה שֶּׁאָמַר הַכָּתוּב: "שְׂאִי סָבִיב עֵינַיִךְ וּרְאִי כֻּלָּם נִקְבְּצוּ בָאוּ לָךְ" (ישעיה מט), שֶׁיְּקֻיַּם בִּמְהֵרָה בְּיָמֵינוּ שֶׁיִּתְקַבְּצוּ לְךָ כָּל אֵלּוּ הַזְּכֻיּוֹת וְכָל מִינֵי קְדֻשּׁוֹת שֶׁל עַצְמְךָ וּזְכוּת חֲבֵרֶיךָ שֶׁנִּדַּבַּקְתָּ עִמָּהֶם וּבְנֵי בֵיתְךָ שֶׁגְּדַרְתָּם וְגִדַּלְתָּם בִּקְדֻשָּׁה וּבִצְנִיעוּת. 
כה - צאי לך בעקבי הצאן
גָּלוּי וְיָדוּעַ לָכֶם זֶרַע עַם הַקֹּדֶשׁ, כִּי דַּרְכֵי אֲבוֹתֵינוּ וְאִמּוֹתֵינוּ הַקְּדוֹשִׁים הָיָה עִקָּרָם הַצְּנִיעוּת, כְּמוֹ שֶׁאָמְרוּ רַזַ"ל עַל הַכָּתוּב בְּאַבְרָהָם אָבִינוּ ע"ה (בראשית יב): "הִנֵּה נָא יָדַעְתִּי כִּי אִשָּׁה יְפַת מַרְאֶה אָתְּ", אֲשֶׁר מֵעוֹלָם לֹא רָאָה אוֹתָהּ עַד מִצְרַיִם שֶׁהָיָה עַל יְדֵי סִבָּה, הֲגַם שֶׁהָיָה קָרוֹב לְמֵאָה שָׁנָה, מִגֹּדֶל הַצְּנִיעוּת שֶׁהָיָה בָּהֶם. וְגַם אֵצֶל שָׂרָה אִמֵּנוּ כְּתִיב: "הִנֵּה בָאֹהֶל", פֵּרַשׁ רַשִׁ"י זַ"ל: צְנוּעָה הִיא. וְגַם אֵצֶל רִבְקָה אִמֵּנוּ כְּתִיב: "וַיְבִאֶהָ יִצְחָק הָאֹהֱלָה שָׂרָה אִמּוֹ", שֶׁהָיְתָה קְדוֹשָׁה וּצְנוּעָה כְּמוֹ שָׂרָה אִמֵּנוּ, כִּי 'אֹהֶל' אַקְּרֵי צְנִיעוּת, כַּמּוּבָא לְעֵיל. וְהָאִמָּהוֹת הַקְּדוֹשׁוֹת רָחֵל לֵאָה זִלְפָּה וּבִלְהָה - מִגֹּדֶל קְדֻשָּׁתָן זָכוּ לְהַעֲמִיד י"ב שִׁבְטֵי יָ־הּ קְדוֹשֵׁי עֶלְיוֹן, שְׁנֵים עָשָׂר עַמּוּדֵי עוֹלָם. וְגַם אֲבוֹתֵינוּ שֶׁבַּמִּדְבָּר הָיוּ כֻּלָּם הֵמָּה וּבְנֵיהֶם וּנְשׁוֹתֵיהֶם קְדוֹשִׁים וּצְנוּעִים, וְאַחַת הָיְתָה וּפִרְסְמָהּ הַכָּתוּב. וּבִזְכוּת שֶׁלֹּא שִׁנּוּ שְׁמָם וּמַלְבּוּשֵׁיהֶם זָכוּ לָצֵאת מִמִּצְרַיִם קֹדֶם זְמַנָּם. וּמִגֹּדֶל קְדֻשָּׁתָן וּצְנִיעָתָן נִבְחֲרוּ מַרְאוֹת הַצּוֹבְאוֹת שֶׁלָּהֶם בַּכִּיּוֹר שֶׁל הַמִּשְׁכָּן. 
עַל כֵּן צָרִיךְ מִי שֶׁנִּשְׁמָתוֹ מִנִּשְׁמַת יִשְׂרָאֵל, זַרְעָא דַּאֲבָהָן קַדִּישִׁין, לִמְסֹר נַפְשׁוֹ עַל מִדְרָשׁוֹ שֶׁל אַבְרָהָם אָבִינוּ וְעַל לְבוּשִׁין קַדִּישִׁין שֶׁל אֲבוֹתֵינוּ הַקְּדוֹשִׁים. וְכָל שֶׁכֵּן וְכָל שֶׁכֵּן עַל לְבוּשֵׁי צְנִיעוּת הַבַּיִת שֶׁנָּהֲגוּ הָאִמָּהוֹת הַקְּדוֹשׁוֹת, וְלֹא יַשְׁגִּיחוּ עַל הָעוֹלָם שֶׁנִּפְרְצוּ בָּזֶה, אֲשֶׁר עַל יְדֵי זֶה, בַּעֲוֹנוֹתֵינוּ הָרַבִּים, נִמְשָׁכִים נִשְׁמוֹת עֶרֶב רַב, וּמִזֶּה נִצְמָח, בַּעֲוֹנוֹתֵינוּ הָרַבִּים, נְפִילַת וְחֻרְבַּן וִירִידַת הָעוֹלָם בְּתַכְלִית בְּרוּחָנִי וּבְגַשְׁמִי. 


Chapter 12

פרק יב - מעשים שהיו ועוד יהיו...
א - "רק היום לא נורא, מחר כבר אשתנה!"
"רִבְקָה," אוֹמֶרֶת רָחֵל לִשְׁכֶנְתָּהּ, "שָׁמַעְתְּ שֶׁהַיּוֹם יִתְקַיֵּם שִׁעוּר לְנָשִׁים מֵהָרַבָּנִית וַרְדָּה? אוֹי, בֶּאֱמֶת כָּל כָּךְ הַרְבֵּה זְמַן לֹא שָׁמַעְנוּ אֶת הָרַבָּנִית וַרְדָּה, הִיא מְדַבֶּרֶת מַמָּשׁ מִלֵּב אֶל לֵב, תַּעֲנוּג מַמָּשׁ לִשְׁמֹעַ מִמֶּנָּה דְּבָרִים הַיּוֹצְאִים מִלִּבָּהּ הַטָּהוֹר". 
הִגִּיעָה הַשָּׁעָה 8 בָּעֶרֶב. הָאוּלָם מָלֵא מִפֶּה אֶל פֶּה. הִתְכַּנְּסוּ נָשִׁים רַבּוֹת לִשְׁמֹעַ פְּרָקִים בְּעִנְיַן צְנִיעוּת מֵהָרַבָּנִית. 
הַשִּׁעוּר הָיָה מַמָּשׁ מְרַתֵּק, מְלֻוֶּה בְּסִפּוּרִים מֵאִמּוֹתֵינוּ הַצִּדְקָנִיּוֹת, מֵחֲשִׁיבוּת הַצְּנִיעוּת, הַיֹּפִי, הַחֵן וְהַכָּבוֹד שֶׁבַּצְּנִיעוּת, הֲלָכוֹת וַהֲלִיכוֹת צְנִיעוּת, מַמָּשׁ בְּטוּב טַעַם. 
לְאַחַר גְּמַר הַשִּׁעוּר אוֹמֶרֶת רִבְקָה לְרָחֵל שְׁכֶנְתָּהּ: "נוּ, נֶהֱנֵית? אֵיךְ הָיָה הַשִּׁעוּר?" 
"וַדַּאי, שִׁעוּר מַמָּשׁ נִפְלָא!" וְהֵחֵלּוּ זוֹ לְזוֹ מְשַׁחְזְרִים אֶת דִּבְרֵי הָרַבָּנִית. 
בְּתוֹךְ הַדְּבָרִים אוֹמֶרֶת רָחֵל לְרִבְקָה: "יוֹדַעַת אַתְּ? פְּרָט בַּהֲלָכָה מְסֻיָּם בְּנוֹשֵׂא צְנִיעוּת שֶׁדִּבְּרָה הָרַבָּנִית, אֲנִי נְגוּעָה, וְהֶחְלַטְתִּי לְתַקֵּן". 
כְּמוֹ כֵן מַחֲזִירָה רִבְקָה לְרָחֵל: "וּמִדִּבְרֵי פְּרַט הֲלָכָה אַחֵר - אֲנִי נְגוּעָה, וְהֶחְלַטְתִּי גַּם אֲנִי לְתַקֵּן, בְּעֶזְרַת ה'". 
עוֹבְרִים יָמִים מִסְפָּר, וְהִנֵּה רָחֵל לָקְחָה לְלִבָּהּ אֶת דִּבְרֵי הַשִּׁעוּר, וְהֵחֵלָּה לְהִתְלַבֵּשׁ לְפִי פְּרָטֵי הִלְכוֹת צְנִיעוּת שֶׁשָּׁמְעָה, אוּלָם רִבְקָה הִתְקָרְרָה מֵהַחְלָטָתָהּ, וְלֹא נִרְאָה שִׁנּוּי בְּכַמָּה פְּרָטֵי הֲלָכָה שֶׁעֲדַיִן עָלֶיהָ לְתַקְּנָם. 
כַּמּוּבָן, בַּעֲדִינוּת וּבְנֹעַם, פָּנְתָה רָחֵל לְרִבְקָה, וּבְתוֹכַחַת אַהֲבָה אָמְרָה לָהּ: "רִבְקָה יְדִידָתִי, זוֹכֶרֶת אַתְּ אֶת הַחְלָטָתֵנוּ בְּנוֹשֵׂא צְנִיעוּת? אֲנִי, בָּרוּךְ ה', הֶחְלַטְתִּי וּמִשְׁתַּדֶּלֶת לְקַיֵּם, וְהָיִיתִי בְּטוּחָה שֶׁגַּם אַתְּ קִיַּמְתְּ הַחְלָטָתֵךְ. וּמַה, בֶּאֱמֶת, נִּשְׁתַּנָּה אֶצְלֵךְ מֵאוֹתוֹ הַשִּׁעוּר?" 
"אֹמַר לָךְ אֶת הָאֱמֶת," מְשִׁיבָה רִבְקָה, "בְּאוֹתוֹ הַשִּׁעוּר הַנִּפְלָא מֵהָרַבָּנִית וַרְדָּה, נִכְנְסוּ דְּבָרֶיהָ לְלִבִּי, וְהֶחְלַטְתִּי שֶׁאֲנִי מְשַׁנָּה אֶת דַּרְכִּי וְעוֹשָׂה חֶשְׁבּוֹן עַל כָּל פְּרָט וּפְרָט מֵהִלְכוֹת צְנִיעוּת וּלְהִשְׁתַּדֵּל לְקַיְּמָם, אוּלָם לְמָחֳרָת, הָיִיתִי מֻזְמֶנֶת לְאֵרוּעַ מִשְׁפַּחְתִּי מְכֻבָּד, וְאָמַרְתִּי לְלִבִּי, אֶת כָּל הַחְלָטוֹתַי בְּעִנְיְנֵי הַצְּנִיעוּת אֶדְחֶה לְיוֹם אֶחָד בִּלְבַד - לְאַחַר הַמְּאֹרָע. פָּשׁוּט קָשֶׁה הָיָה לִי מְאֹד לְשַׁנּוֹת אֶת לְבוּשִׁי אַחֶרֶת מִמַּה שֶּׁרְגִילִים לִרְאוֹת אוֹתִי, סוֹף סוֹף זֶהוּ מִפְגָּשׁ מִשְׁפַּחְתִּי גָּדוֹל וּמְכֻבָּד, וּמָה אֲנִי צְרִיכָה שֶׁיִּשְׁאֲלוּ אוֹתִי כָּל מִינֵי שְׁאֵלוֹת - מָה? הֶחְלַטְתְּ לִלְבּשׁ אָרֹךְ יוֹתֵר?! הִתְחַלְתְּ לִלְבּשׁ רָחָב יוֹתֵר?! וְכוּ' וְכוּ'. 
אוּלָם כֵּיוָן שֶׁנִּתְפַּתֵּיתִי וְלֹא הוֹצֵאתִי לְפֹעַל אֶת הַחְלָטָתִי כְּבָר בְּאוֹתוֹ יוֹם, פָּשׁוּט, כָּל הַהִתְלַהֲבוּת וְהָרָצוֹן לְשַׁנּוֹת אֶת עַצְמִי, פָּג מִמֶּנִּי, וְאוּלַי בַּשִּׁעוּר הַבָּא..." 
חֳדָשִׁים עָבְרוּ, וְעוֹד חֳדָשִׁים, וַעֲדַיִן לֹא שָׁב הָרָצוֹן הַטָּהוֹר לְשִׁנּוּי הֲלִיכוֹתֶיהָ, וּמִי יוֹדֵעַ מָתַי, אוּלַי, וְאִם בִּכְלָל... 
עָלֵינוּ לָדַעַת, כִּי אֵין לְהִתְמַהֲמֵהַּ כְּלָל כְּשֶׁעוֹלֶה רָצוֹן טוֹב בְּלִבֵּנוּ, וְתֵכֶף לְיַשְּׂמוֹ בְּפֹעַל, כִּי הֲרֵי עֲבֵרָה גּוֹרֶרֶת עֲבֵרָה, וּמִי יוֹדֵעַ אִם אֵי־פַעַם נִזְכֶּה שֶׁיָּשׁוּב וְיַעֲלֶה בְּלִבֵּנוּ רָצוֹן וְכֹחַ חָדָשׁ. 
ב - מעשה שהיה
בָּעִיר חוֹלוֹן הָיְתָה אִשָּׁה, שֶׁנִּקְרָא לָהּ בְּשֵׁם שָׂרָה, שֶׁקָּרְאָה אֶת סִפְרֵנוּ "בְּנוֹת יִשְׂרָאֵל" (מהדורה ראשונה) וּבָרוּךְ ה' רָאֲתָה כִּי חֻלְצוֹתֶיהָ אֵינָן לְפִי הַהֲלָכָה. מָחָר בַּבֹּקֶר - הֶחְלִיטָה - אֲנִי קוֹנָה חֻלְצוֹת חֲדָשׁוֹת כַּהֲלָכָה וְכָרָאוּי. 
לַמָּחֳרָת, קָמָה שָׂרָה בַּבֹּקֶר, וְהִנֵּה - אַרְבָּעִים מַעֲלוֹת חֹם (עַד כְּדֵי כָךְ יָכוֹל הַיֵּצֶר לְשַׂחֵק). הִצְטַעֲרָה שָׂרָה עַל שֶׁאֵין בִּיכָלְתָּהּ תֵּכֶף לְקַיֵּם אֶת דִּבְרֵי חֲזַ"ל "מִצְוָה הַבָּאָה בְּיָדְךָ אַל תַּחְמִיצֶנָּה". 
בְּעוֹדָהּ שׁוֹכֶבֶת עַל מִטָּתָהּ וּמְהַרְהֶרֶת בְּצַעְרָהּ - דְּפִיקוֹת בַּדֶּלֶת! קָמָה לִפְתֹּחַ, וּלְפָנֶיהָ נִצֶּבֶת אִשָּׁה וּבְיָדֶיהָ חֻלְצוֹת לִמְכִירָה, חֲדָשׁוֹת וּמְהֻדָּרוֹת כַּהֲלָכָה. "רְצוֹנֵךְ בְּחֻלְצוֹת אֵלּוּ?" שָׁאֲלָה. 
רָאֲתָה שָׂרָה עַיִן בְּעַיִן הִתְמַשְּׁשׁוּת דִּבְרֵי חֲזַ"ל: "הַבָּא לִטָּהֵר - מְסַיְּעִין אוֹתוֹ". 
ג - ממש להפך ממה שחשבתי...
"מַדּוּעַ אֵינֵךְ מוֹכִיחָה אֶת שְׁכֶנְתֵּךְ אֲבִיגַיִל," פּוֹנָה הָרַבָּנִית יָעֵל לַחֲבֶרְתָּהּ רוּת, "תִּרְאִי אֵיךְ שֶׁהִיא הוֹלֶכֶת לֹא בִּצְנִיעוּת כְּלָל, מַכְשִׁילָה רַבִּים! אַתְּ בְּתוֹר שְׁכֵנָה צְרִיכָה לְהוֹכִיחַ אוֹתָהּ שֶׁלֹּא תִשְּׂאִי עִמָּהּ בְּאוֹתוֹ עָוֹן נוֹרָא." 
"מִי אָמַר לָךְ שֶׁלֹּא הוֹכַחְתִּי אוֹתָהּ?" עוֹנָה גְּב' רוּת, "תַּאֲמִינִי לִי שֶׁדִּבַּרְתִּי אִתָּהּ פְּעָמִים רַבּוֹת בְּנֹעַם וּבִידִידוּת, וְאַף אָפִיתִי לָהּ עוּגָה פְּעָמִים מִסְפָּר רַק כְּדֵי לְמָשְׁכָהּ וְלִקְנוֹת אֶת לִבָּהּ וְלַהֲשִׁיבָהּ מִדְּרָכֶיהָ - וְלֹא הִצְלַחְתִּי. פָּשׁוּט לֹא הִצְלַחְתִּי לְשַׁכְנְעָהּ בְּשׁוּם אֹפֶן." 
"מַה הַמַּחְסוֹם הָעִקָּרִי הַמַּקְשֶׁה עָלֶיהָ לְשַׁנּוֹת אֶת לְבוּשָׁהּ?" שׁוֹאֶלֶת הָרַבָּנִית יָעֵל אֶת חֲבֶרְתָּהּ רוּת. 
"שְׁתֵּי מִלִּים בְּפִיהָ שֶׁל שְׁכֶנְתִּי:" עוֹנָה רוּת. "'אֲנִי מִתְבַּיֶּשֶׁת. מַה יַּגִּידוּ עָלַי?. מְאֹד אֲנִי מְבִינָה אֶת מַעֲלַת הַלְּבוּשׁ הַצָּנוּעַ וּמְשֻׁכְנַעַת אֲנִי שֶׁזֶּהוּ אָכֵן מְחֻיָּבוּת לְאִשָּׁה כְּשֵׁרָה, אוּלָם הִתְרַגַּלְתִּי כָּךְ שֶׁיִּרְאוּ אוֹתִי, וּמְאֹד לֹא נָעִים לִי לְשַׁנּוֹת וּלְהִתְחַפֵּשׂ בִּפְנֵי הָעוֹלָם וּבִפְנֵי מִשְׁפַּחְתִּי'". 
"יֵשׁ לִי עֵצָה שֶׁאוּלַי תּוֹעִיל," אוֹמֶרֶת יָעֵל, "תֹּאמְרִי לָהּ שֶׁתַּתְחִיל בִּלְבִישַׁת לְבוּשׁ צָנוּעַ בְּתוֹךְ בֵּיתָהּ, שָׁם אֵין כָּל כָּךְ טַעֲנָה שֶׁל מַה יַּגִּידוּ, וְאוּלַי הַתְחָלָה זוֹ תִּפְתַּח פֶּתַח טוֹב." 
"הוֹ, רַעְיוֹן! אַצִּיעַ לָהּ לִשְׁכֶנְתִּי הַצָּעָה זוֹ, וְאוּלַי... הַכֹּל יָכוֹל לִהְיוֹת". 
בֹּקֶר טוֹב. אֲבִיגַיִל הַיְקָרָה פּוֹנָה לִשְׁכֶנְתָּהּ רוּת, וּמֵעִנְיָן לְעִנְיָן מַצִּיעָה לָהּ רוּת לַאֲבִיגַיִל אֶת הַצָּעָתָהּ שֶׁל הָרַבָּנִית יָעֵל. 
"אֲנִי לֹא מִתְנַגֶּדֶת," עוֹנָה אֲבִיגַיִל, "וּמוּכָנָה אֲנִי בְּתוֹךְ בֵּיתִי לְכָל הַפָּחוֹת לִלְבּשׁ בֶּגֶד צָנוּעַ, וַאֲפִלּוּ כִּסּוּי רֹאשׁ". 
יָמִים מִסְפָּר לְאַחַר מִכֵּן בָּאָה נָאוָה, חֲבֶרְתָּהּ שֶׁל אֲבִיגַיִל מִנֹּעַר, בִּלְבוּשׁ פָּרוּץ מִגִּדְרֵי הַהֲלָכָה, וְדוֹפֶקֶת בְּדֶלֶת בֵּיתָהּ שֶׁל אֲבִיגַיִל. 
"שָׁלוֹם לָךְ, אֲבִיגַיִל. זְמַן כֹּה רַב לֹא רְאִיתִיךְ. מַמָּשׁ הִשְׁתַּנֵּית. וּבִפְרָט שֶׁאֲנִי רוֹאָה שֶׁאַתְּ בִּלְבוּשׁ חֲרֵדִי. מָה - חָזַרְתְּ בִּתְשׁוּבָה?!" אֲבִיגַיִל הֶחְוִירָה, לָזֶה לֹא צִפְּתָה שֶׁתָּבוֹא חֲבֶרְתָּהּ וְתִתְפְּסָהּ בְּ"קִלְקוּלָהּ". 
וְעוֹד לִפְנֵי שֶׁשָּׁמְעָה נָאוָה אֶת תְּגוּבָתָהּ שֶׁל אֲבִיגַיִל, הִמְשִׁיכָה בִּדְבָרֶיהָ: "הַאֲמִינִי לִי, אֲבִיגַיִל, הַלְוַאי עָלַי, מִזְּמַן רְצוֹנִי גַּם לְהִתְלַבֵּשׁ בִּצְנִיעוּת. זֶה כָּל כָּל אָצִיל, זֶה כָּל כָּךְ עִם יֹפִי וְחֵן אֲמִתִּי. אֵינֵךְ יוֹדַעַת כַּמָּה מַתְאִים לָנוּ לִלְבּשׁ כָּךְ. אַתְּ נִרְאֵית מַמָּשׁ אִשָּׁה מְלֵאָה חֵן וְכָבוֹד, אוּלָם קְשָׁיִים גְּדוֹלִים עוֹמְדִים לִי בְּדַרְכִּי: בּוּשָׁה, לַחַץ חֶבְרָתִי, לַחַץ מִשְׁפַּחְתִּי... תְּבָרְכִי אוֹתִי, גַּם אֲנִי רוֹצָה! הַלְוַאי! מָתַי יַגִּיעַ תּוֹרִי לִהְיוֹת גִּבּוֹרָה כָּמוֹךְ - זֶה מַמָּשׁ גְּבוּרָה! אַשְׁרַיִךְ!". 
וּפֶלֶא - כִּי דַּוְקָא עַתָּה קִבְּלָה אֲבִיגַיִל אֶת הַכֹּחַ וְהַדַּחַף לְשַׁנּוֹת מַלְבּוּשֶׁיהָ גַּם בַּחוּץ... 
* 
אֶפִּיזוֹדָה זוֹ מַרְאָה לָנוּ אֶת כֹּחוֹ שֶׁל הַיֵּצֶר הַנּוֹתֵן הַרְגָּשָׁה לְאִשָּׁה הַלּוֹבֶשֶׁת שֶׁלֹּא בִּצְנִיעוּת, בְּאִם תְּשַׁנֶּה לְבוּשָׁהּ, יֵרֵד מֵעֶרְכָּהּ וּמִכְּבוֹדָהּ, וַהֲרֵי הוּא לְהֵפֶךְ - כִּי יִרְאוּהָ כְּגִבּוֹרַת רוּחַ הַמּוֹשֶׁלֶת בְּיִצְרָהּ, אִשָּׁה מְכֻבֶּדֶת הַמְכַבֶּדֶת אֶת עַצְמָהּ וְרוֹאָה אֶת מַעֲלַת עַצְמָהּ עַל פְּנֵי הַנָּשִׁים הַזּוֹלוֹת וְהַפְּחוּתוֹת שֶׁאֵינָן שׁוֹמְרוֹת עַל כְּבוֹדָן, בָּזֶה שֶׁמְּסִירוֹת מַסְוֵה הַבּוּשָׁה מֵעֲלֵיהֶם. 
ד - בכל לבבך ובכל נפשך
דְּבוֹרָה, נַעֲרָה מִבַּיִת מָסָרְתִּי, קִבְּלָה חִנּוּכָהּ בְּבֵית סֵפֶר מְעֹרָב, וּבְכָךְ הִנְחֲתָה אֶת קַוֵּי חַיֶּיהָ לְלֹא נְקִיפוֹת מַצְפּוּן. פָּשׁוּט לֹא שָׁמְעָה הַנְחָיָה חִיּוּבִית אַחֶרֶת, וְכָךְ חָלְפוּ וְעָבְרוּ לָהֶם שָׁנִים. 
"שָׁלוֹם, דְּבוֹרָה," פּוֹגֶשֶׁת אוֹתָהּ חֲבֶרְתָּהּ פְּנִינָה. וּמִנּוֹשֵׂא לְנוֹשֵׂא אוֹמֶרֶת דְּבוֹרָה: "אִם תִּשְׁמְעִי עַל בָּחוּר טוֹב מַתְאִים לִי, אֶשְׂמַח מְאֹד לִשְׁמֹעַ". 
"כֵּן" - עַל אֲתַר עוֹנָה לָהּ פְּנִינָה - "מַכִּירָה אֲנִי בָּחוּר טוֹב בִּשְׁבִילֵךְ, בָּחוּר יוֹצֵא מִן הַכְּלָל, אֶלָּא שֶׁהוּא בָּחוּר דָּתִי, וּמִצַּד זֶה אֵינֶנִּי יוֹדַעַת אִם זֶה כָּל כָּךְ מַתְאִים לָךְ". 
דְּבוֹרָה שֶׁאָמְנָם הָיְתָה הוֹלֶכֶת לְלֹא צְנִיעוּת, אָמְרָה לַחֲבֶרְתָּהּ: "זֶה לֹא נִרְאֶה לִי בְּעָיָה, נִסְתַּדֵּר, אֶפְשָׁר לְהַצִּיעַ!". 
בֵּין דָּוִד - הַבָּחוּר - נִקְבְּעָה פְּגִישָׁה. הַטְּבָעִים, הַדֵּעוֹת, הַגֹּבַהּ, הַגִּיל, הַכֹּל מַתְאִים מַמָּשׁ לְהַפְלִיא. 
"אֲבָל," אוֹמֵר דָּוִד, "לִלְבוּשׁ כָּזֶה לֹא אַסְכִּים!". 
"בְּשׁוּם אֹפֶן?" שׁוֹאֶלֶת דְּבוֹרָה. 
"כֵּן," עוֹנֶה דָּוִד, "הַדָּבָר עֶקְרוֹנִי אֶצְלִי". 
"טוֹב," עוֹנָה דְּבוֹרָה, "אֶחְשֹׁב"... וְכָךְ נִסְתַּיְּמָה הַפְּגִישָׁה. 
דְּבוֹרָה, שֶׁכָּךְ חֻנְּכָה שָׁנִים רַבּוֹת, קָשֶׁה הָיָה לָהּ מְאֹד לְשַׁנּוֹת אֶת דַּרְכָּהּ מִסִּבּוֹת רַבּוֹת: יְצָרִים, אָפְנָה, בּוּשָׁה, וְעוֹד וָעוֹד... 
עָבְרוּ יָמִים וְעוֹד יָמִים, וּדְבוֹרָה לֹא מַפְסִיקָה מִלְּהַרְהֵר. מִצַּד אֶחָד חֲבָל לְהַפְסִיד שִׁדּוּךְ כָּל כָּךְ מַתְאִים, אֲבָל... תּוֹךְ כְּדֵי שֶׁהִיא מְהַלֶּכֶת וּמְהַרְהֶרֶת, עוֹבֶרֶת דְּבוֹרָה עַל פֶּתַח בֵּית כְּנֶסֶת שֶׁבִּסְבִיבָתָהּ, מָלֵא אֲנָשִׁים, וּמָלֵא נָשִׁים הַיּוֹשְׁבוֹת בָּעֲזָרָה וְשׁוֹמְעִים דְּרָשָׁתוֹ שֶׁל הָרַב. נִמְשְׁכוּ רַגְלֶיהָ וְלִבָּהּ לִשְׁמֹעַ גַּם כֵּן אֶת דְּרָשַׁת הָרַב. 
פָּתַח הָרַב בְּפָּסוּק "וְאָהַבְתָּ אֶת ה' אֱלֹקֶיךָ בְּכָל לְבָבְךָ וּבְכָל נַפְשְׁךָ" וְכוּ'. הִסְבִּיר הָרַב, מַה פֵּרוּשׁ "בְּכָל לְבָבְךָ" - בְּכָל יְצָרֶיךָ וּבְכָל רְצוֹנוֹתֶיךָ. וּבֵאֵר עַל פִּי "חוֹבוֹת הַלְּבָבוֹת", שֶׁאַהֲבַת ה' דּוֹרֶשֶׁת לִמְסֹר אֶת כָּל הָרְצוֹנוֹת, וְהֵחֵל לְדַבֵּר בְּהִתְלַהֲבוּת: "מַה לֹּא עוֹשֶׂה אָדָם עֲבוּר בְּנוֹ שֶׁהוּא אוֹהֲבוֹ כְּנַפְשׁוֹ; מוֹסֵר אֶת כֹּחוֹ, מָמוֹנוֹ, גּוּפוֹ - הַכֹּל!" 
וְאָז זָעַק הָרַב בְּקוֹל גָּדוֹל: "רַבּוֹתַי! נִבְחַן אֶת עַצְמֵנוּ! אָנוּ אוֹמְרִים בְּפִינוּ וְאָהַבְתָּ אֶת ה' אֱלֹקֶיךָ בְּכָל לְבָבְךָ וּבְכָל נַפְשְׁךָ - הַאִם מוֹסְרִים אָנוּ לוֹ וּלְמַעֲנוֹ אֶת רְצוֹנוֹתֵינוּ, הַאִם מְבַטְּלִים אָנוּ חִשְׁקֵנוּ וּרְצוֹנֵנוּ עֲבוּר רְצוֹנוֹ? וְאִם לֹא - אַיֵּה הִיא הָאַהֲבָה שֶׁמְּחֻיָּבִים אָנוּ לְבוֹרְאֵנוּ אֲשֶׁר אָנוּ אוֹמְרִים אֶת צִוּוּיוֹ כַּמָּה פְּעָמִים בְּכָל יוֹם? וַאֲפִלּוּ עַד כְּדֵי מְסִירַת נַפְשֵׁנוּ עַל קְדֻשַּׁת שְׁמוֹ מְחֻיָּבִים אָנוּ, כָּל שֶׁכֵּן כְּשֶׁהַמְדֻבָּר רַק בִּמְסִירַת הָרְצוֹנוֹת וְהַתַּאֲווֹת. אִם יֵשׁ אַהֲבָה בֶּאֱמֶת, אֲזַי אַהֲבָה מְקַלְקֶלֶת אֶת הַשּׁוּרָה, וּמַה יָּכוֹל לַעֲמֹד בִּפְנֵי הָאַהֲבָה הָאֲמִתִּית: מַה יַּגִּידוּ?! מַה יַּחְשְׁבוּ עָלַי?! וּמִמִּי - מֵאֵלֶּה שֶׁבֵּין כֹּה אֵין לִי מֵהֶם כְּלוּם וְאֵין יְכוֹלִים לַעֲזֹר כְּשֶׁאֶצְטָרֵךְ לָהֶם - לָהֶם אֶעֱשֶׂה חֶשְׁבּוֹן? וְלַבּוֹרֵא שֶׁאֲנִי צָרִיךְ לוֹ וְזָקוּק לוֹ וְהוּא הַמִּתְחַסֵּד עִמִּי בֶּאֱמֶת בְּכָל עֵת וּבְכָל שָׁעָה - אֵלָיו לֹא אֶעֱשֶׂה חֶשְׁבּוֹן מַה הוּא יַגִּיד עָלַי, מַה הוּא יַחֲשֹׁב עָלַי?! אֵיזֶה כְּפוּי טוֹבָה הִנְנִי..." 
הַדְּבָרִים כַּמּוּבָן נָגְעוּ לְלִבָּהּ שֶׁל דְּבוֹרָה, וְהֶחְלִיטָה: הָאַהֲבָה מְקַלְקֶלֶת אֶת הַשּׁוּרָה, וְאִם לֹא הִצְלִיחָה הָאַהֲבָה וְהָרָצוֹן לִגְמַר הַשִּׁדּוּךְ לְקַלְקֵל אֶת הַשּׁוּרָה, הֲרֵי שֶׁהִצְלִיחָה אַהֲבַת ה' לְקַלְקֵל אֶצְלָהּ אֶת הַשּׁוּרָה וּלְבַטֵּל רְצוֹנָהּ מִפְּנֵי רְצוֹן אָבִיהָ שֶׁבַּשָּׁמַיִם... 
ה - ספור הנסיון
נִכְנְסָה בְּרָכָה הַצַּדֶּקֶת לַחֲנוּת בְּגָדִים. "מָה רְצוֹנֵךְ?" שׁוֹאֶלֶת הַמּוֹכֶרֶת. "חֻלְצָה," עוֹנָה בְּרָכָה. "בְּבַקָּשָׁה, בְּקוֹלָבִים אֵלּוּ מִסְפַּר חֻלְצוֹת בִּשְׁבִילֵךְ". 
בּוֹדֶקֶת בְּרָכָה חֻלְצָה אַחַת אַחַר הַשְּׁנִיָּה, וּלְפָנֶיהָ שְׁתֵּי חֻלְצוֹת הַבָּאוֹת בַּחֶשְׁבּוֹן. חֻלְצָה אַחַת יוֹתֵר צְנוּעָה, וְהָאַחֶרֶת - קְצָת פָּחוֹת צְנוּעָה. 
הַחֻלְצָה שֶׁקְּצָת פָּחוֹת צְנוּעָה, מַמָּשׁ לְפִי מִדָּתָהּ, כִּמְחֻיֶּטֶת. זֶהוּ בְּדִיּוּק מַה שֶּׁחִפַּשְׁתִּי! מִדָּה כָּזוֹ בְּדִיּוּק. הַחֻלְצָה הַשְּׁנִיָּה - צְנוּעָה יוֹתֵר, מַתְאִימָה אָמְנָם לְמִדָּתָהּ, אֲבָל לֹא בְּדִיּוּק מַמָּשׁ כְּמוֹ בַּחֻלְצָה הַקּוֹדֶמֶת. וְכָאן מַתְחִיל הַנִּסָּיוֹן. 
'אֶקַּח אֶת הַחֻלְצָה הָרִאשׁוֹנָה,' אוֹמֶרֶת בְּרָכָה בְּלִבָּהּ, 'זוֹ לוֹ חֻלְצָה פְּרוּצָה, חַס וְחָלִילָה - קְצָת פָּחוֹת צְנוּעָה, אֲבָל עֲדַיִן דֵּי צְנוּעָה, וְהִיא לְפִי מִדָּתִי בְּדִיּוּק, מַמָּשׁ מַה שֶּׁחִפַּשְׁתִּי'. 
אוּלָם מַצְפּוּנָהּ שֶׁל בְּרָכָה לֹא חָלָק, וְשׁוּב אוֹמֶרֶת בְּלִבָּהּ: 'אֲבָל הַחֻלְצָה הַשְּׁנִיָּה צְנוּעָה יוֹתֵר, וְגַם לְפִי מִדָּתִי הִיא, רַק שֶׁלֹּא כָּל כָּךְ מְדֻיֶּקֶת כְּמוֹ...' 
מְהַרְהֶרֶת לָהּ בְּרָכָה, וּשְׁנֵי יְצָרֶיהָ נִלְחָמִים בְּקִרְבָּהּ, וְאֵין לָהּ הַכְרָעָה. 
פּוֹנָה הַמּוֹכֶרֶת לִבְרָכָה: "מָה אַתְּ כֹּה מְהַרְהֶרֶת זְמַן רַב, אֲנִי הָיִיתִי מַחְלִיטָה עַל חֻלְצָה זוֹ שֶׁמַּמָּשׁ מְדֻיֶּקֶת עָלַיִךְ וּכְפִי מִדָּתֵךְ מַמָּשׁ. מָה - זֶה לֹא חֻלְצָה צְנוּעָה? הַרְבֵּה נָשִׁים חֲרֵדִיּוֹת קָנוּ מִמֶּנִּי בְּדִיּוּק חֻלְצָה כָּזוֹ, אֵין לָךְ מַה לַּחֲשֹׁב! אֲנִי מִתְפַּלֵּאת עָלַיִךְ מַה יֵּשׁ לְהִסְתַּפֵּק כָּל כָּךְ... הֲלֹא הַחֻלְצָה הַשְּׁנִיָּה אָמְנָם כְּפִי מִדָּתֵךְ, אֲבָל לֹא כָּרִאשׁוֹנָה". 
וְתֵכֶף מִתְעָרֶבֶת אַחַת הַקּוֹנוֹת שֶׁנִּזְדַּמְּנָה לְאוֹתָהּ חֲנוּת: "גַּם אֲנִי חוֹשֶׁבֶת כָּךְ, פָּשׁוּט, מָה אַתְּ כֹּה מְהַרְהֶרֶת, חֻלְצָה זוֹ כְּפִי מִדָּתֵךְ, יוֹתֵר מְדֻיֶּקֶת מִזּוֹ לֹא תִמְצְאִי כְּלָל!" 
אֲבָל בְּרָכָה הַצַּדֶּקֶת אֵין מְנוּחָה בְּלִבָּהּ, וְאַף לֹא נָעִים לָהּ לוֹמַר לָהֶן אֶת שִׁקּוּלָהּ הַשֵּׁנִי הַנִּרְאֶה כְּחֻמְרָה וַחֲסִידוּת, אֲבָל לִבָּהּ הַטָּהוֹר זוֹעֵק לָהּ: 'בְּרָכָה, אֲבָל הַחֻלְצָה הַשְּׁנִיָּה יוֹתֵר צְנוּעָה, כְּדַאי! תִּתְגַּבְּרִי! זֶה נִסָּיוֹן!' 
לְפֶתַע נִזְכֶּרֶת בְּרָכָה בַּשִּׁעוּר שֶׁשָּׁמְעָה פַּעַם עַל פָּסוּק "חֵן וְכָבוֹד יִתֵּן ה'": הַחֵן הוּא מַתָּנָה מִשָּׁמַיִם, וְלֹא תָּמִיד הַמַּאֲמַצִּים לְהַשִּׂיג חֵן מוֹעִילִים, עַל כֵּן, הֶחְלִיטָה, אֶקְנֶה אֶת הַחֻלְצָה הַצְּנוּעָה, וְאֶת הַחֵן כְּבָר יִתֵּן ה'. 
עַל אַף הַלַּחַץ הַפְּנִימִי שֶׁל בְּרָכָה, וְהַחִיצוֹנִי שֶׁל הַמּוֹכֶרֶת וְהַקּוֹנָה הַנּוֹסֶפֶת, הֶחְלִיטָה בְּרָכָה לְהִתְגַּבֵּר וְלִקְנוֹת אֶת הַחֻלְצָה הַצְּנוּעָה בְּיוֹתֵר... 
אָמְנָם נִשְׁמְעָה הַחְלָטָתָהּ כְּתִמְהוֹנִית 
אֲבָל הֻכְרַז עָלֶיהָ כְּצִדְקָנִית. 
ו - המלכדת
אַבְרָהָם, יְהוּדִי יְגֵעַ כַּפַּיִם, אָב לְמִשְׁפָּחָה מְרֻבַּת יְלָדִים, בְּקֹשִׁי רַב מֵבִיא לַחְמוֹ לְבֵיתוֹ. אִשְׁתּוֹ נֶחָמָה מִשְׁתַּדֶּלֶת לִהְיוֹת עֶזְרָתוֹ בַּחַיִּים וּלְהָקֵל מֵעָלָיו כְּכָל הָאֶפְשָׁר. 
מַזָּל טוֹב! הַזְמָנָה לַחֲתֻנָּה - אָחִיו שֶׁל אַבְרָהָם מִתְחַתֵּן. 
לְצֹרֶךְ הַחֲתֻנָּה הֶחְלִיטָה נֶחָמָה שֶׁלֹּא יִתָּכֵן לָבֹא לַחֲתֻנָּה לְלֹא קְנִיַּת מַלְבּוּשִׁים נָאִים. דַּי, עַד עַכְשָׁו כָּל כָּךְ הִסְתַּפְּקָה בְּמוּעָט, מָשְׁכָה בַּמֶּה שֶׁיֵּשׁ, אֲבָל אַחַר כָּל כָּךְ הַרְבֵּה זְמַן, סוֹף־סוֹף נִזְדַּמְּנָה שִׂמְחָה גְּדוֹלָה, מֻתָּר פַּעַם לְהִתְלַבֵּשׁ כָּרָאוּי וְלִשְׂמֹחַ בַּשִּׂמְחָה הַמִּשְׁפַּחְתִּית. 
פּוֹנָה נֶחָמָה לְבַעְלָהּ אַבְרָהָם: "בְּבַקָּשָׁה תַּקְצִיב סְכוּם מְסֻיָּם לְצֹרֶךְ קְנִיַּת מַלְבּוּשִׁים נָאִים לִי וְלַיְלָדִים, אֵינִי רוֹצָה לְהִתְבַּיֵּשׁ בַּשִּׂמְחָה הַמִּשְׁפַּחְתִּית הַקְּרוֹבָה. 
הֵבִין אַבְרָהָם לְרוּחָהּ שֶׁל רַעְיָתוֹ, אֲשֶׁר תָּמִיד נִמְנַעַת מִבַּקָּשׁוֹת מְיֻתָּרוֹת וּמִסְתַּפֶּקֶת בַּמּוּעָט יוֹתֵר מֵהָרָאוּי. 
כְּפִי כֹחוֹ הִקְצִיב לָהּ אַבְרָהָם סְכוּם, וּבֵרְכָהּ בְּהַצְלָחָה לְ"מִבְצַע" קְנִיַּת מַלְבּוּשִׁים חֲדָשִׁים, שֶׁזֶּה שָׁנִים לֹא יָדְעוּ הֵיאַךְ הוּא נִרְאֶה. 
הוֹלֶכֶת נֶחָמָה עִם בְּנוֹתֶיהָ לַחֲנוּת הַבְּגָדִים. 
הַמּוֹכֶרֶת מַצִּיעָה בְּגָדִים שׁוֹנִים, מִינִים מִמִּינִים שׁוֹנִים, אוּלָם הַמְּחִירִים מַרְקִיעִים שְׁחָקִים, מַמָּשׁ אֵין בְּאֶפְשָׁרוּתָהּ שֶׁל נֶחָמָה לִקְנוֹתָם בַּסְּכוּם שֶׁנִּתָּן לָהּ מִבַּעְלָהּ. 
רוֹאָה הַמּוֹכֶרֶת עַל פָּנֶיהָ שֶׁל נֶחָמָה וּבְנוֹתֶיהָ, שֶׁאֵין הֵם אֲנָשִׁים אֲמִידִים, אֶלָּא לְהֵפֶךְ - מֵהַשּׁוּרָה הַתַּחְתּוֹנָה, וְהַדֹּחַק וְהָעֲנִיּוּת מַרְאִים אֶת אוֹתוֹתֵיהֶם. 
מַצִּיעָה הַמּוֹכֶרֶת: "גְּבֶרֶת, רוֹאָה אֲנִי שֶׁקְּצָת יַקְשֶׁה לָךְ לַעֲמֹד בִּקְנִיַּת הַבְּגָדִים הָאֵלּוּ, יֵשׁ לִי בַּחֶדֶר הַסָּמוּךְ בְּגָדִים סוּג בַּד זוֹל יוֹתֵר, סְחוֹרָה שֶׁזְּמַן רַב לֹא הָלְכָה אֶצְלִי, וְאֶפְשָׁר לִי לָתֵת לָךְ אוֹתָם בִּמְחִיר זוֹל וּמְיֻחָד מַמָּשׁ". 
שָׂמְחָה מְאֹד גְּבֶרֶת נֶחָמָה, סוֹף-סוֹף בְּגָדִים חֲדָשִׁים, מַה נּוֹרָא שֶׁסּוּג הַבַּד לֹא כָּל כָּךְ מְשֻׁבָּח, וּבִפְרָט שֶׁמּוּכָנָה הַמּוֹכֶרֶת לָבֹא לִקְרָאתִי וְלָתֵת לִי אוֹתָם בִּמְחִיר נָמוּךְ? 
נִכְנֶסֶת נֶחָמָה וּבְנוֹתֶיהָ לַחֶדֶר הַסָּמוּךְ, הַמּוֹכֶרֶת מוֹצִיאָה אֶת הַבְּגָדִים וּמַצִּיעָתָם לִמְדִידָה. רוֹאָה נֶחָמָה קְצָת חֶסְרוֹן צְנִיעוּת בִּבְגָדִים אֵלּוּ - לֹא לְגַמְרֵי לְפִי כָּל גִּדְרֵי הַצְּנִיעוּת, וּמְהַרְהֶרֶת לְלֹא הַחְלָטָה. 
רוֹאָה הַמּוֹכֶרֶת אֶת נֶחָמָה מְפַקְפֶּקֶת וּמַתְחִילָה לְשַׁכְנֵעַ אוֹתָהּ בְּשִׁכְנוּעִים שׁוֹנִים, אוּלָם לְנֶחָמָה קָשֶׁה לְהַחְלִיט, וְהִנֵּה מִתְעָרְבוֹת בְּנוֹתֶיהָ. "אִמָּא," מִתְחַנְּנוֹת הַבָּנוֹת, "אוּלַי בְּכָל זֹאת, זֶה לֹא נוֹרָא, הַבֶּגֶד דֵּי צָנוּעַ, וְגַם אִי אֶפְשָׁר לָנוּ לְהוֹפִיעַ לַחֲתֻנָּה לְלֹא בֶּגֶד חָדָשׁ, מִתְבַּיְּשׁוֹת אָנוּ מְאֹד"... 
וְכָאן מַתְחִיל נִסְיוֹן הַמַּלְכֹּדֶת - 
חֲתֻנָּה, שִׂמְחָה מִשְׁפַּחְתִּית. אֵיזֶה עָגְמַת נֶפֶשׁ לָבֹא לְלֹא בְּגָדִים חֲדָשִׁים, אֵיזֶה צַעַר יְהֵא לַבָּנוֹת לַחֲזֹר הַבַּיְתָה בְּיָדַיִם רֵיקוֹת, וְאֵלּוּ הַבְּגָדִים - לֹא בְּגָדִים פְּרוּצִים, חַס וְחָלִילָה, אֶלָּא לֹא לְגַמְרֵי לְפִי כָּל כְּלָלֵי הַצְּנִיעוּת... 
אוּלָם שׁוּב מְהַרְהֶרֶת גְּבֶרֶת נֶחָמָה בְּלִבָּהּ: הֲרֵי מֵעוֹלָם הִדַּרְנוּ בִּלְבִישַׁת בְּגָדִים לְגַמְרֵי לְפִי הַהֲלָכָה, וְאֵיךְ אֲשַׁנֶּה דַּרְכִּי, וְכִי בִּשְׁבִיל בּוּשָׁה בָּעוֹלָם הַזֶּה מִבְּנֵי אָדָם אֲבַטֵּל מִנְהָגֵנוּ הַקָּדוֹשׁ, וְעוֹד - אֵיזֶה חִנּוּךְ אֲנִי מַרְאָה בָּזֶה לִבְנוֹתַי אִם בִּשְׁעַת לַחַץ אֲנִי מְקֵלָּה בְּדִינֵי צְנִיעוּת?! 
לְבַסּוֹף גָּמְלָה הַהַחְלָטָה בְּלִבָּהּ שֶׁל נֶחָמָה: כָּאן טוֹמֵן לִי הַיֵּצֶר הָרָע מַלְכֹּדֶת... לֹא, לֹא אֲשַׁנֶּה מִנְהֲגֵי הַצְּנִיעוּת שֶׁעֲלֵיהֶם עָמַלְתִּי כֹּה קָשׁוֹת בְּשָׁנִים כֹּה רַבּוֹת. 
"בְּנוֹתַי," אָמְרָה נֶחָמָה לִבְנוֹתֶיהָ, "בְּנוֹתַי הַיְקָרוֹת, אֶת בִּגְדֵי הַשַּׁבָּת שֶׁלָּנוּ נְכַבֵּס וּנְלַבֵּן, וְאִתָּם נֵלֵךְ לַחֲתֻנָּה". 
רָאוּ הַבָּנוֹת אֶת הַחְלָטָתָהּ הַחַד-מַשְׁמָעִית שֶׁל אִמָּן, הִרְכִּינוּ רֹאשָׁן וְקִבְּלוּ עֲלֵיהֶן מִצְוָתָהּ. 
הָלְכוּ לָהֶן הַבָּנוֹת עִם בְּגָדִים שֶׁאֵינָם חֲדָשִׁים אֶלָּא הַטְּעוּנִים כִּבּוּס, 
אוּלָם גַּם הָלְכוּ עִם נְשָׁמָה חֲדָשָׁה שֶׁאֵינָהּ טְעוּנָה כִּבּוּס... 
* 
וְכָאן גַּם הַמָּקוֹם לְהַזְכִּיר אֶת הַנִּסָּיוֹן הַמָּצוּי הַרְבֵּה פְּעָמִים, וּבִפְרָט אֵצֶל יְלָדוֹת שֶׁגְּדֵלוֹת, וְשׁוֹכְחִים כִּי הַשְּׂמָלוֹת אֵינָן גְּדֵלוֹת עִמָּן, כַּמּוּבָן, וְהַרְבֵּה פְּעָמִים, וּבְעִקָּר מֵחֹסֶר תַּקְצִיב, "סוֹחֲבִים" עוֹד עִם אוֹתוֹ בֶּגֶד אַף שֶׁמִּתְקַצֵּר בְּאָרְכּוֹ אוֹ בְּרָחְבוֹ. זֶהוּ נִסָּיוֹן שֶׁל "בְּכָל מְאֹדֶךָ" - בְּכָל מָמוֹנְךָ, לֶאֱהֹב אֶת ה' בְּכָל מָמוֹנֵנוּ, וְלֹא לְהִתְרַשֵּׁל וְלֹא "לִסְחֹב" אֶת הַנְּשָׁמָה שֶׁל הַיְלָדִים לַגֵּיהִנָּם, וּוַדַּאי שֶׁהוֹצָאוֹת כָּאֵלֶּה יַחְזִירוּ מִן הַשָּׁמַיִם בְּכֶפֶל כִּפְלַיִם יוֹתֵר, שֶׁכָּל הַמַּטָּרָה לִמָּנַע מִפְּרִיצַת גִּדְרֵי הַצְּנִיעוּת וְהַעֲמָדַת הַקְּדֻשָּׁה עַל מְקוֹמָהּ. 
ז - לא יכלתי שיסתרו מעשי את דבורי...
"הוֹי," מִתְאוֹנֶנֶת סִימָה עַל רוֹעַ מַזָּלָהּ, "כְּבָר פְּעָמִים מִסְפָּר שֶׁאֲנִי הוֹלֶכֶת לִקְנוֹת חֵפֶץ אוֹ בֶּגֶד מְסֻיָּם, וּלְבַסּוֹף מִתְאַכְזֶבֶת, זֶה קָרָה לֹא פַּעַם וְלֹא פַּעֲמַיִם". 
וּמְסַפֶּרֶת סִימָה: 
פַּעַם הָלַכְתִּי לִקְנוֹת בֶּגֶד, וּבַחֲנוּת הָיָה נִרְאֶה לִי הַבֶּגֶד כָּל כָּךְ הוֹלֵם אוֹתִי, וּמַמָּשׁ לְמִדָּתִי, אוּלָם לְאַחַר שֶׁבָּאתִי לְבֵיתִי - הִתְאַכְזַבְתִּי, מֵאַחַר וְהָיִיתִי בְּטוּחָה שֶׁזֶּה הַבֶּגֶד שֶׁמַּתְאִים לִי, אַךְ נִתְבָּרֵר לִי שֶׁהַשְׁעָרַת הָעַיִן שֶׁלִּי הִטְעְתָה אוֹתִי. זָרַקְתִּי אֶת הָאֲרִיזָה, וּלְבַשְׁתִּיהוּ רַק פַּעַם אַחַת, וּמִשּׁוּם מָה הַמּוֹכֵר אֵינוֹ מְעֻנְיָן לְקַבֵּל אוֹתוֹ חֲזָרָה. נֶאֱלַצְתִּי לִתְרֹם אוֹתוֹ לַחֲבֶרְתִּי, אֵם לַעֲשָׂרָה יְלָדִים, חַסְרַת אֶמְצָעִים, כִּצְדָקָה. 
וְשׁוּב - פַּעַם הָלַכְתִּי לִקְנוֹת נַעֲלַיִם וּמָדַדְתִּי אוֹתָם בַּחֲנוּת. מְצֻיָּן, נִרְאֶה בְּסֵדֶר גָּמוּר. אוּלָם לְאַחַר שֶׁהָלַכְתִּי בָּהֶם כְּשָׁעָה אוֹ שְׁעָתַיִם, נִתְבָּרֵר לִי שֶׁטָּעִיתִי, וְהַנַּעֲלַיִם הָיוּ נֹחוֹת רַק לְמִסְפַּר צְעָדִים שֶׁצָּעַדְתִּי בָּהֶם בַּחֲנוּת הַנַּעֲלַיִם, אוּלָם בַּהֲלִיכָה מְמֻשֶּׁכֶת נִתְבָּרֵר לִי שֶׁאֵינָם לְפִי מִדָּתִי. 
וְעוֹד מִסְפַּר סִפּוּרִים בְּאַמְתַּחְתָּהּ שֶׁל סִימָה עַל מִקְרִים תְּדִירִים מְלֵאֵי אַכְזָבָה... 
בַּעְלָהּ שֶׁל סִימָה הִנּוֹ תַּלְמִיד חָכָם. פָּנְתָה סִימָה אֶל בַּעְלָהּ הַיָּקָר, אוּלַי יֵשׁ לוֹ עֵצָה בִּשְׁבִילָהּ, הֲלֹא תַּלְמִיד חָכָם הוּא, וְהַכֹּל יֵשׁ בַּתּוֹרָה. 
עָנָה לָהּ בַּעְלָהּ: "לְדַעְתִּי, הָעֵצָה הַנִּפְלָאָה הִיא לְהַקְדִּים תְּפִלָּה לְסִיַּעְתָּא דִשְׁמַיָּא לִפְנֵי כָּל פַּעַם שֶׁאַתְּ הוֹלֶכֶת לִקְנוֹת דְּבַר מָהּ, וְיָדוּעַ וּמְפֻרְסָם שֶׁתְּפִלָּה מוֹעִילָה מְאֹד מְאֹד". 
קִבְּלָה עָלֶיהָ סִימָה, בְּלִי נֶדֶר, שֶׁלִּפְנֵי כָּל פַּעַם שֶׁתֵּלֵךְ לִקְנוֹת דְּבַר מָה, תַּקְדִּים תְּפִלָּה לַה' שֶׁיַּעֲזֹר לָהּ לְבַל יַטְעוּ אוֹתָהּ עֵינֶיהָ, וִיהֵא ה' בְּעֶזְרָתָהּ לִקְנוֹת דָּבָר שֶׁלֹּא תִתְאַכְזֵב מִמֶּנָּה. 
לְאַחַר יָמִים מִסְפָּר הֻכְרְחָה סִימָה לִקְנִיַּת בֶּגֶד. הַפַּעַם לֹא הָלְכָה כְּפַעַם - קָרְאָה כַּמָּה מִזְמוֹרֵי תְהִלִּים, וְהִתְפַּלְּלָה לַה' שֶׁלֹּא יְאַכְזְבָהּ בִּקְנִיַּת הַבֶּגֶד. 
בְּגָדִים לָרֹב מֻצָּעִים לְסִימָה, אוּלָם בֶּגֶד אֶחָד מָצָא חֵן בְּעֵינֶיהָ בְּיוֹתֵר, גַּם מְחִירוֹ הָיָה מֻזָּל, אֶלָּא שֶׁשַּׁרְווּלוֹ הָיָה מְעַט מְעַט קָצָר. בִּתְחִלָּה חָשְׁבָה סִימָה: 'הוֹ, הִנֵּה תְּפִלָּתִי שֶׁהִתְפַּלַּלְתִּי עָזְרָה לִי, מָצָאתי בֶּגֶד מַקְסִים וּבִמְחִיר זוֹל, הַפַּעַם וַדַּאי לֹא אֶתְאַכְזֵב. כַּמָּה חָכָם בַּעְלִי, חֲבָל שֶׁלֹּא הִשְׁתַּמַּשְׁתִּי בְּעֵצָה זוֹ תָּמִיד'. מָדְדָה סִימָה אֶת הַבֶּגֶד, הַשַּׁרְווּל מְעַט קָצָר, אוּלַי לֹא נוֹרָא, אֶפְשָׁר קְצָת לִמְשֹׁךְ, לִמְתֹּחַ... 
אִם תָּמִיד הִתְפַּתְּתָה סִימָה לִטְעָנוֹת מֵעֵין אֵלּוּ, הֲרֵי שֶׁהַפַּעַם חָלְפָה מַחֲשָׁבָה אַחֶרֶת בְּמֹחָהּ. 
'הֲלֹא הַפַּעַם הִתְפַּלַּלְתִּי לַה' שֶׁיְּסַיַּע לִי לִקְנוֹת בֶּגֶד מֻצְלָח שֶׁלֹּא אֶתְאַכְזֵב בּוֹ, אִם כֵּן, הֵיאַךְ יַעֲלֶה עַל הַדַּעַת שֶׁזּוֹ הַסִּיַּעְתָּא דִשְׁמַיָּא שֶׁקִּבַּלְתִּי, וְכִי הַקָּדוֹשׁ־בָּרוּךְ־הוּא יַעֲזֹר לִי לִקְנוֹת בֶּגֶד שֶׁאֵינוֹ מֵאָה אָחוּז צָנוּעַ? לֹא, לֹא, וַדַּאי זֶהוּ לֹא הַבֶּגֶד שֶׁנַּעֲנֵיתִי עָלָיו בִּתְפִלָּתִי, הַשֵּׁם לֹא יַעֲנֶה לִי בְּבֶגֶד כָּזֶה, כִּי הֲלֹא הוּא לֹא מְרֻצֶּה מִבֶּגֶד שֶׁכָּזֶה, אֲנִי בְּהֶחְלֵט שׁוּב עֲלוּלָה לְהִתְאַכְזֵב בּוֹ כְּתָמִיד. כְּדַאי לִי לְחַפֵּשׂ אֶת הַבֶּגֶד הַמַּתְאִים...' 
לֹא עָבַר רֶגַע, וּבְיַד הַמּוֹכֶרֶת בֶּגֶד יָפֶה בְּהַרְבֵּה יוֹתֵר מִקּוֹדְמוֹ וּבִמְחִיר זוֹל, צָנוּעַ בְּתַכְלִית. 'אֶל הַבֶּגֶד הַזֶּה הִתְפַּלַּלְתִּי...' אָמְרָה סִימָה. 'הַפַּעַם אוֹדֶה אֶת ה' שֶׁנַּעֲנֶה לִתְפִלָּתִי, כִּי קָנִיתִי בֶּגֶד כִּרְצוֹנוֹ, וּבְוַדַּאי לֹא אֶתְאַכְזֵב מִמֶּנּוּ'. 
* 
בְּאָבוֹת אָמְרוּ: "בַּטֵּל רְצוֹנְךָ מִפְּנֵי רְצוֹנוֹ, כְּדֵי שֶׁיְּבַטֵּל רְצוֹן אֲחֵרִים מִפְּנֵי רְצוֹנְךָ".


Chapter 13

פרק יג - פניה למנהלי ומעסיקי עובדות
בעל המאה הוא בעל הדעה
הַפִּתְגָּם אוֹמֵר "בַּעַל הַמֵּאָה הוּא בַּעַל הַדֵּעָה", אוּלָם פִּתְגָּם זֶה מַתְאִים לַגּוֹיִים, אֵצֶל עַם יִשְׂרָאֵל הַפִּתְגָּם הוּא לְהֶפֶךְ: "בַּעַל הַדֵּעָה הוּא בַּעַל הַמֵּאָה", כְּפוּפִים הֵמָּה בַּעֲלֵי הַמֵּאָה לְבַעֲלֵי הַדֵּעָה - דַּעַת תּוֹרָה, וְכָל מִי שֶׁמְּנַצֵּל אֶת הֱיוֹתוֹ "בַּעַל הַמֵּאָה" לִהְיוֹת גַּם "בַּעַל הַדֵּעָה", זֶה מַחְרִיב אֶת הַתּוֹרָה וְהוֹרֵס אֶת כָּל בִּנְיַן הַיַּהֲדוּת, לִהְיוֹתוֹ נוֹהֵג כְּפִי דַּעְתּוֹ גַּם כְּשֶׁאֵינָהּ תּוֹאֶמֶת עִם דַּעַת תּוֹרָה. 
לְצַעֲרֵנוּ יֶשְׁנָם נָשִׁים חֲרֵדִיּוֹת הָעוֹבְדוֹת בְּמוֹסָדוֹת כְּגוֹן בָּתֵּי סֵפֶר אוֹ סֶמִינָרִים לְבָנוֹת, אוֹ יֶתֶר גְּוָנֵי מִשְׂרָדִים חֲרֵדִים הַמַּעֲסִיקִים עוֹבְדוֹת, שֶׁיֵּשׁ שָׁם מְנַהֲלִים, וְאוֹתָם מְנַהֲלִים לִהְיוֹתָם בְּגֶדֶר "בַּעֲלֵי הַמֵּאָה" נוֹהֲגִים כְּ"בַעֲלֵי הַדֵּעָה", נָשִׁים חֲרֵדִיּוֹת כְּפוּפוֹת לָהֶם וּלְנָהֳגֵיהֶם בְּעַל כָּרְחָם לִהְיוֹת שֶׁהֵם מַטֵּה לַחְמָם, וְלֹא תָּמִיד יֵשׁ בְּכֹחַ אוֹתָם נָשִׁים לִהְיוֹת אַמִּיצוֹת וְגִבּוֹרוֹת וְנֶאֱמָנוֹת לִכְלָלֵי הַצְּנִיעוּת כָּרָאוּי, אַחַר שֶׁאוֹתָם מְנַהֲלִים מַרְשִׁים לְעַצְמָם לְהָקֵל רֹאשׁ, בְּהִסְתַּכְּלוּת, בְּמִלֵּי דִּבְדִיחוּתָא, בְּחִיּוּכִים, בְּשִׂיחוֹת אַף מֵעֵבֶר לְצֹרֶךְ הָעֲבוֹדָה וּלְסַפֵּר סִפּוּרִים מֵהַחַיִּים וְכַיּוֹצֵא, וְאוֹתָן נָשִׁים נִסְחָפוֹת לְאָנְסָן לְאוֹתוֹ מְנַהֵל קַל דַּעַת וְקַל רֹאשׁ כְּדֵי לִמְצֹא חֵן בְּעֵינָיו אַחַר שֶׁאֵינָן אֶלָּא כִּבְיָכוֹל תַּחַת יָדוֹ לְשֵׁבֶט אוֹ לְחֶסֶד, וּמֵאֹנֶס נִהְיֶה הַדָּבָר לְרָצוֹן, וְהַתּוֹצָאוֹת מִי יְשׁוּרָם... 
וּלְחִזּוּק הָעִנְיָן אֲסַפֵּר סִפּוּר שֶׁסִּפֵּר לִי אַבְרֵךְ תַּלְמִיד-חָכָם חָשׁוּב מִיַּקִּירֵי וַחֲשׁוּבֵי יְרוּשָׁלַיִם, וּמַעֲשֶׂה שֶׁהָיָה עִם אִשְׁתּוֹ כָּךְ הָיָה. 
אֵשֶׁת הָאַבְרֵךְ הָלְכָה לְרַאֲיוֹן-קַבָּלָה בְּסֶמִינָר מְסֻיָּם שֶׁיֶּשְׁנוֹ שָׁם גַּם מְנַהֵל וְגַם מְנַהֶלֶת, אֵשֶׁת הָאַבְרֵךְ מִתְּחִלָּה הִתְרַאְיְנָה אֵצֶל הַמְנַהֶלֶת, וְאָכֵן אוֹתָהּ מְנַהֶלֶת הִתְרַשְּׁמָה לְטוֹבָה מְאֹד מֵאוֹתָהּ אֵשֶׁת אַבְרֵךְ וְדַעְתָּהּ הָיְתָה לְקַבְּלָהּ לְמוֹרָה אֶצְלָהּ בַּסֶּמִינָר, אֶלָּא שֶׁהָיָה נִצְרָךְ שֶׁתִּתְרַאְיֵן אַף אֵצֶל הַמְנַהֵל, לְאַחַר יְשִׁיבַת הָרֵאָיוֹן עִם הַמְנַהֵל, תְּשׁוּבָתוֹ הָיְתָה שְׁלִילִית, וְהַסִּבָּה, שִׂיחָתָהּ עִמּוֹ לֹא הָיְתָה בְּחִיּוּךְ... וְיֵשׁ לְצַיֵּן שֶׁקֹּדֶם לָכֵן אָכֵן חָשְׁשָׁה אוֹתָהּ אֵשֶׁת אַבְרֵךְ לְהַנְהָגָה חַסְרַת צְנִיעוּת אֵצֶל הַמְנַהֵל כְּחִיּוּךְ וְדִבּוּר סִימְפָּטִי וְאִינְטֶלִיגֶנְטִי, וְשָׁאֲלָה אֶת בַּעֲלָהּ כֵּיצַד לִנְהֹג, וּבַעֲלָהּ שֶׁהִנּוֹ תַּלְמִיד-חָכָם וִירֵא שָׁמַיִם אָמַר לָהּ, פַּרְנָסָה מֵאֵת ה', וְאֵין לָנוּ רְשׁוּת לַהֲרֹס גִּדְרֵי צְנִיעוּת בִּשְׁבִיל פַּרְנָסָה וְאָכֵן כָּךְ נָהֲגָה. 
שֹׁמּוּ שָׁמַיִם! מָה רוֹצֶה מְנַהֵל זֶה שֶׁאִשָּׁה כְּשֵׁרָה יִרְאַת ה' תְּדַבֵּר עִמּוֹ בְּחִיּוּךְ, זוֹ הַנְהָגַת בַּת יִשְׂרָאֵל כְּשֵׁרָה לְחַיֵּךְ לְגֶבֶר כְּשֶׁאֵין צֹרֶךְ בַּדָּבָר, רַק בִּשְׁבִיל שֶׁתַּשִּׂיג אֶת פַּרְנָסָתָהּ שֶׁהִיא כְּבָר נִגְזְרָה לָהּ מֵאֵת ה'?! 
וּמֶה הָיָה סוֹף הַסִּפּוּר? 
לְאוֹתָהּ אֵשֶׁת אַבְרֵךְ, לְאַחַר יָמִים מִסְפָּר הֻצְּעָה לָהּ עֲבוֹדָה בְּמָקוֹם אַחֵר, וְהַתְּנָאִים הָיוּ: כִּמְעַט חֲצִי מִשְּׁעוֹת הָעֲבוֹדָה (בְּאֹפֶן כְּלָלִי וּמְמֻצָּע) שֶׁהָיְתָה אֲמוּרָה לַעֲבֹד בַּמָּקוֹם הַקּוֹדֵם, וּמַשְׂכֹּרֶת: פִּי אֶחָד וָחֵצִי... הִנֵּה הֵיאַךְ נִתְקַיֵּם בָּהּ "אֵין הַקָּבָּ"ה מְקַפֵּחַ שְׂכַר שׁוּם בְּרִיָּה", וְקִבְּלָה אֶת שְׂכָרָהּ עַל אֲתָר עַל צְנִיעוּתָהּ, וְזֶהוּ הַפֵּרוֹת שֶׁל עוֹלָם הַזֶּה מִלְּבַד הַקֶּרֶן הַשָּׁמוּר לָהּ לָעוֹלָם הַבָּא. 
לְכָךְ בָּאנוּ כָּאן בִּפְנִיָּה מֵהַלֵּב, רֵאשִׁית לַמְנַהֲלִים, מְנַהֲלֵי בָּתֵּי סֵפֶר לְבָנוֹת מְנַהֲלֵי סֶמִינָרִים, וְכָל הָעוֹסְקִים עִם פְּקִידוֹת וּמַזְכִּירוֹת, אַל תְּחַבְּלוּ וְאַל תַּהַרְסוּ אֶת קְדֻשָּׁתָן שֶׁל בְּנוֹת יִשְׂרָאֵל, יֶשְׁנָם כְּלָלֵי צְנִיעוּת עַל-פִּי הַהֲלָכָה, וַעֲלֵיכֶם לִשְׁאֹל מוֹרֵה הֲלָכָה הֵיאַךְ לִנְהֹג בְּרֵאָיוֹן עִם מוֹרָה הַבָּאָה לְהִתְקַבֵּל, עִם בַּת הַבָּאָה לְהִתְקַבֵּל, הֵיאַךְ לִנְהֹג בַּאֲסֵפוֹת מוֹרוֹת, בְּהִתְיַעֲצוּת מוֹרוֹת וְכַיּוֹצֵא, שֶׁיִּהְיֶה הַכֹּל עַל פִּי גִּדְרֵי הַצְּנִיעוּת וְהַהֲלָכָה, וְאַף שֶׁיֶּחְסַר מִכְּבוֹדְכֶם בְּגִין הוֹרָאוֹת כְּלָלֵי הַהֲלָכָה הַלָּלוּ, שֶׁכֵּן הַהֲלָכָה קוֹבַעַת שֶׁאֵין לְבַת יִשְׂרָאֵל לוֹמַר שָׁלוֹם, מַה שְּׁלוֹמְךָ אוֹ לְחַיֵּךְ לְגֶבֶר זָר, וּכְלַפֵּי גְּבָרִים צְרִיכָה בַּת יִשְׂרָאֵל לִהְיוֹת רְצִינִית! פָּשׁוּט רְצִינִית, וְכַמָּה שֶׁאֵין נָעִים הַדָּבָר לְאוֹתוֹ מְנַהֵל אוֹ מַעֲבִיד לִרְאוֹת שֶׁזּוֹ שֶׁתַּחַת יָדוֹ אֵינָהּ מְחַיֶּכֶת לוֹ וְאֵינָהּ מְאִירָה לוֹ פָּנִים, וְנִדְמֶה לוֹ שֶׁלְ"בּוֹס" הַדָּבָר מְהַוֶּה פְּגִיעָה. עָלָיו לְהָבִין שֶׁזּוֹ הַהַנְהָגָה נוֹבַעַת מִקְּדֻשַּׁת תּוֹרָתֵנוּ, וְאֵין לְךָ רְשׁוּת לְהַרְהֵר אַחֲרֶיהָ, וּכְמוֹ כֵן הַתּוֹצָאוֹת הַחֲמוּרוֹת שֶׁיֻּשְׁלְכוּ מִזִּלְזוּל בִּקְדֻשָּׁה וּצְנִיעוּת בְּמוֹסָד זֶה עַל אַחֲרָיוּתוֹ שֶׁל אוֹתוֹ מְנַהֵל. וּכְמוֹ כֵן יֵשׁ לִמְנַהֵל זֶה לַחְשֹׁב מִצַּד עַצְמוֹ, וְכִי יֵשׁ אַפּוֹטְרוֹפּוֹס לָעֲרָיוֹת, מִי יָכוֹל לִסְמֹךְ עַל עַצְמוֹ, וַהֲלֹא בַּגְּמָרָא מָצִינוּ מַעֲשִׂיּוֹת מַחְרִידוֹת שֶׁגְּדוֹלֵי הָאָמוֹרָאִים פָּחֲדוּ עַל עַצְמָם מִמִּכְשׁוֹל הָעֲרָיוֹת, וּכְמוֹ רַבִּי עַמְרָם חֲסִידָא, וּמַעֲשֶׂה בְּרַבִּי עֲקִיבָא וְרַבִּי מֵאִיר וְעוֹד, וּמִי יָכוֹל לִבְטֹחַ בְּעַצְמוֹ וְלוֹמַר: לִי זֶה לֹא יִקְרֶה... וַהֲלֹא אֲפִלּוּ הִרְהוּר אָסוּר, וְגַם אִם נֶהֱנֶה הָאָדָם מִשְּׁמִיעַת קוֹלָהּ שֶׁל אִשָּׁה [וַאֲפִלּוּ לֹא שֶׁל זֶמֶר] וְקוֹלָהּ עָרֵב לוֹ וּמְבִיאוֹ לְהִרְהוּר, אָסוּר הַדָּבָר, וַאֲפִלּוּ כְּשֶׁהַדִּבּוּר דֶּרֶךְ טֶלֶפוֹן, עַל אַחַת כַּמָּה וְכַמָּה פָּנִים אֶל פָּנִים עִם הִסְתַּכְּלוּת. 
וְאַדְּרַבָּא, כַּמָּה זְכוּת הָרַבִּים תְּלוּיָה בְּאוֹתָם מְנַהֲלִים הָעוֹמְדִים עַל הַמִּשְׁמָר שֶׁלֹּא תִּהְיֶה פִּרְצַת צְנִיעוּת בְּמוֹסְדוֹתֵיהֶם, וְשֶׁהַכֹּל יִתְנַהֵל בִּקְדֻשָּׁה וּצְנִיעוּת, הֲרֵי שֶׁזְּכוּת הָרַבִּים תְּלוּיָה בָּהֶם, וּמִי יוֹדֵעַ אִם לֹא לְעֵת כָּזֹאת הִגִּיעוּ הֵמָּה לְ"מַלְכוּתָן", לַעֲשׂוֹתוֹ בֶּאֱמוּנָה כְּפִי כְּלָלֵי וְגִדְרֵי הַצְּנִיעוּת וְהַקְּדֻשָּׁה, עַל מְנָת שֶׁבְּכָךְ יִרְאוּ פֵּרוֹת טוֹבוֹת וְהַצְלָחוֹת לְמַעְלָה מֵהַמְשֹׁעָר בִּבְרָכָה וְהַצְלָחָה בְּמוֹסְדוֹתֵיהֶם, שֶׁכֵּן בִּמְקוֹם קְדֻשָּׁה שָׁם שׁוֹרָה בְּרָכָה. 
וּכְמוֹ כֵן פְּנִיָּתֵנוּ לְנָשִׁים הָעוֹבְדוֹת בִּמְקוֹמוֹת הַנִּזְכָּרִים, לִהְיוֹת חֲזָקוֹת וְנֶאֱמָנוֹת לַה', וְלֹא לִפֹּל בְּנִסְיוֹן הַפַּרְנָסָה, הֲיִתָּכֵן לִמְכֹּר צְנִיעוּת וּקְדֻשָּׁה עֲבוּר פַּרְנָסָה, וַהֲלֹא אָמְרוּ חֲזַ"ל: "מוּטָב יְהֵא אָדָם שׁוֹטֶה כָּל יָמָיו וְאַל יְהִי רָשָׁע לִפְנֵי הַמָּקוֹם", וְהַדְּבָרִים קַל וָחֹמֶר, אִם אָמְרוּ מוּטָב יְהִי שׁוֹטֶה... עַל אַחַת וְכַמָּה מוּטָב שֶׁיִּחְיֶה בְּדֹחַק הַפַּרְנָסָה וְאַל יְהִי רָשָׁע לִפְנֵי הַמָּקוֹם, וּבִפְרָט שֶׁבְּוַדַּאי יַמְצִיא לוֹ הַקָּבָּ"ה רֶוַח מִמָּקוֹם אַחֵר, וַעֲלֵיכֶן לִנְהֹג כְּפִי כְּלָלֵי הַהֲלָכָה לְלֹא בּוּשָׁה וּלְלֹא תְּחוּשַׁת אִי נְעִימוּת, כִּי בְּנַפְשֵׁנוּ הַדָּבָר, הַקְּדֻשָּׁה הִיא צִפּוֹר נַפְשָׁם שֶׁל עַם יִשְׂרָאֵל, וּבִזְכוּת נָשִׁים צִדְקָנִיּוֹת נִגְאֲלוּ וּבִזְכוּת נָשִׁים צִדְקָנִיּוֹת נִגָּאֵל, וּכְּמוֹ כֵן, מִי יוֹדֵעַ אִם לֹא לְעֵת כָּזֹאת הִגַּעְתֶּן לַמַּעֲמָד שֶׁאַתֶּן בּוֹ רַק בִּשְׁבִיל לְהַרְאוֹת כֹּחֲכֶם וְנֶאֱמָנוּתְכֶם לַה', וְלָכֶם נִדְמֶה שֶׁהִנְּכֶן כָּאן בְּמַטְּרַת תַּפְקִיד מוֹרוֹת וְכַיּוֹצֵא לְפַרְנָסַתְכֶם, אוּלָם אֵצֶל הַקָּבָּ"ה אַתֶּם כָּאן לְמַטְּרַת מִבְחָן וְנִסְיוֹן צְנִיעוּתְכֶן וּקְדֻשַּׁתְכֶן לְהָבִיא אֶת הַגְּאֻלָּה עַל יֶדְכֶן. 


Chapter 14

פרק יד - הלכות "קדושה וצניעות" מספר "חוט שני" - שיעורי הגר"נ קרליץ שליט"א
קיצור הלכות בעניני הסתכלות, הרחקה מנשים, הנהגה במקום עבודה, צניעות ועוד, מספר "חוט שני" להרה"ג חיים הוכמן שליט"א עורך שיעורי הגר"נ קרליץ שליט"א. ההלכות דלהלן מופנים אומנם לגברים אולם חשוב שתדענה הנשים הלכות הללו על מנת להישמר לבל יכשלו בהם הגברים המצווים בהם. 
א - להתרחק מהנשים, איסור הסתכלות
בשו"ע (אבן העזר סי' כ"א סעיף א':) כתב, צריך אדם להתרחק מהנשים מאד מאד, ואסור לקרוץ בידיו או ברגליו ולרמוז בעיניו לאחד מהעריות. ואסור לשחוק עמה להקל ראש כנגדה, או להביט ביופיה: 
איסור שחוק וקלות ראש, קריצה ורמיזה לאשה 
א. אסור לקרוץ ולרמוז לאשה. וכל זה דוקא באופן שיכול לבוא מתוך כך לקירוב, אבל מה שדרך העולם לרמז כגון להיכן לילך וכיוצ"ב מותר כשיש צורך בזה. 
ב. אסור לשחוק עם האשה ואסור להקל ראש כנגדה, ואף כשאינו עמה, כאשר שוחק הוא עם חבריו או עם אחיו לעיני גיסותיו, או לעיני נשים המצויות שם ומקל ראשו בפניהם, אסור. ובוודאי כאשר כונתו למשוך את תשומת ליבן אליו שהוא אסור. 
ג. איסור שחוק וקלות ראש, אין להקל בהם אפילו אם יש עוד אנשים אחרים. 
שחוק וקלות ראש במקומות עבודה וכיוצ"ב, עיין להלן. 
ד. אף האשה מוזהרת על שחוק וקלות ראש עם האנשים וכנ"ל. 
ה. איסור שחוק וקלות ראש, ושאר ענינים המבוארים בשו"ע, ודאי אסור אף בכלתו, וה"ה חמות עם חתנה, וק"ו בין גיסים לגיסות אסור מן הדין, וצריך להזהר בזה הרבה. 
ב - איסור הסתכלות
א. בב"י כתב מהארחות חיים, אסור להסתכל באשת איש מן התורה שנאמר ולא תתורו אחרי לבבכם ואחרי עיניכם, ואסור להסתכל בפנויה מדברי קבלה שנא' ברית כרתי לעיני ומה אתבונן על בתולה וכו', ואמרו חז"ל כל המסתכל בעריות קשתו ננערת. 
ב. איסור הסתכלות בעריות [באופן שיבואר] הוא מן התורה, ובפנויה שאינה נדה אסור מדברי קבלה. ובת י"ב הרי הן בחזקת נדות, ואסור להסתכל בהן מן התורה. 
ג. זה שאמרנו באיסור הסתכלות יש בזה ג' דרגות. החמור מכולם הוא שמסתכל באופן שהוא להוט אחריה שאז חוץ מאיסור הסתכלות עובר גם על לאו דלא תקרבו לגלות ערוה [כמו שפסק הרמ"א], ואף אם אין בזה לאו דלא תקרבו, הרי זה ביהרג ואל יעבור מפני שהוא אביזרייהו דגילוי עריות. 
ד. למטה מזה, מי שהוא מסתכל ומהרהר בה וחושק בה אף שאינו מחשב על עבירה, וזה אסור מן התורה, ונכלל בלאו דלא תתורו, בנוסף יש בזה איסור ד"ונשמרתם מכל דבר רע" שלא יבוא לידי טומאה. 
ה. למטה מזה, המביט ליהנות מיופיה לא בתורת אשה, אלא כמתבונן ביופיו של ילד כמו שכתוב אצל יוסף יפה תואר ויפה מראה, בזה י"א שהוא לוקה מרדות וי"א שהוא בכלל איסור דאורייתא של "ולא תתורו אחרי עיניכם" כיון שהסתכלות זו גורמת לאיסור וכמ"ש הרמב"ם "ראיית העינים עון גדול שהיא גורמת לגופן של עריות". 
מ"מ אחרי שאמרו חז"ל "הלב והעיניים שני סרסורי עבירה הם" אין לנו חילוק איזה חומרת איסור זה, אחרי שהסתכלות כזו גורמת לאיסור מן התורה, ועל זה כתב השו"ע "צריך אדם להתרחק מהנשים מאד מאד" ופירש הב"ח לפי שנפשו של אדם מחמדתן. וכתב בבית שמואל שמי שרגיל בחטא זה קשה לו לפרוש מזה יותר משאר עבירות. 
ו. האופנים המותרים בהסתכלות הם שנים: א. כשמסתכל באשה ואינו רואה בה ענין אשה אלא כמסתכל על חפץ ואין הוא מחשב בה בלבו כלל שרואה אשה, וזה לא שייך בזמננו. ב. "ראיה בעלמא לפי תומו ולא נהנה" כמ"ש המ"ב, והיינו שלא מסתכל על צורתה היאך היא נראית, כגון על ידיה או אצבעותיה אם הם ארוכות או קצרות, אלא שיודע ורואה את האשה ותו לא. וכתב המ"ב שאף בזה מצד המוסר אין לעשות. ובאדם חשוב יש לו ליזהר בכל האופנים. ודע שכל זה הוא דוקא שאין הסתכלות זו מביאתו לידי הרהור, אבל אם מביאתו להרהור אסור מעיקר הדין. 
ז. אשה נאה ביותר לא התירו אף ראיה בעלמא לפי תומו. 
ח. מותר לאשה להסתכל באיש. אבל לזון עיניה מאיש [היינו להשביע עיניה ולהנות מאיש] אסור אף לאשה. 
ג - תכשיטים בשמים, צביעת הפנים
בשו"ע (שם סעיף א) כתב, אפילו להריח בבשמים שעליה אסור: 
א. מתקנת עזרא שיהיו רוכלין מחזרין בעיירות משום תכשיטי נשים כדי שלא יתגנו על בעליהן. ומ"מ צריכה האשה שלא תתבלט בלבושה או בתכשיטיה או בבשמים שעליה וכיוצ"ב. 
ועל כן צביעת הפנים וכיוצ"ב במקום שאין רגילות לעשות כן, אין לעשות כן. מ"מ אם יש הרבה שעושות כן, אין בזה איסור מן הדין. 
ואמנם אף הממעטת בכל זה, אם מה שעושה הוא בשביל למשוך תשומת לב, הרי זה אסור מן הדין. 
ובכל אופן אינו מותר ברשות הרבים אלא באופן שאינו גורם מכשול. 
ב. אסור להריח מבשמים של ערוה, ואף בבתולות שלנו אסור מפני שהן בחזקת נדות, ואף אם הבושם אינו על גופה אלא בקופסא או על בגדה שאינה לבושה בו. 
ד - הליכה במקום שנמצאות שם נשים שלבושם אינו צנוע
בשו"ע (שם סעיף א') כתב, אסור להסתכל בנשים שעומדות על הכביסה [ומגלות את המקומות המכוסים שבהם]: 
א. מכיון שאסור להסתכל על הנשים, אפילו בהסתכלות בעלמא, במקומות המכוסים שבהם כשאינן לבושות בלבוש צנוע. לפיכך יש ליזהר מאוד מלילך במקומות פרוצים, ואם הוא אנוס ואין לו דרך אחרת לילך בה ואם אינו מכוון להסתכל בהן והוא דרך אגב, וגם יודע בעצמו בוודאות שלא יבוא לידי הרהור, בכה"ג אין זה בכלל איסור הסתכלות. מ"מ אף בזה יש שבח ומעלה לעצום את עיניו או להביט בקרקע בדרך הילוכו שם ולא להסתכל כלל עליהן, ועליהם נאמר ו"ועוצם עיניו מראות ברע", וסיפא דקרא "הוא מרומים ישכון" "מלך ביופיו תחזינה עיניך". 
ב. ואם יש לו דרך אחרת לילך בה, אסור לו לילך בדרך הזו, ואם הולך שם נקרא רשע, אף אם לא מכוון להסתכל וגם לא ניחא ליה בהנאה זו, ואסור לילך שם אף אם עוצם את עיניו. והטעם שאסור, ביאר ה"חפץ חיים" מפני שנפשו של אדם מחמדתן צריך להחמיר בזה שאף שעכשיו חושב שלא ניחא בהנאה זו, יש לחוש פן יתגבר יצרו עליו בעל כורחו ויבוא להרהר בהם. 
ג. לפיכך מי שהוא אנוס לילך ברחובות העיר, או בנסיעות באוטובוסים, יש לו להקפיד שאף אם כולם הולכות בצניעות אסור להסתכל בהם ואם הן אינן הולכות בצניעות ויש לו דרך אחרת לילך בה להגיע למחוז חפצו, אסור לו כלל לילך בדרך הזו וכנ"ל, אף אם עוצם את עיניו. 
ד. ואם הוא באופן שיודע בעצמו שיבוא לידי הרהור, אפילו אם אין לו דרך אחרת אסור. 
ה - איסור הרהור ותיקונו
בשו"ע (סי' כ"א סעיף א') כתב, אסור להסתכל בבגדי צבעונים של אשה שהוא מכירה, אפילו אינם עליה, שמא יבוא להרהר בה: 
א. אסרו חז"ל להסתכל בבגדי צבעונים של אשה שהוא מכירה, אפילו אינם עליה, שמא יבוא להרהר בה, ודוקא שראה אותם לבושים כבר על האשה (ואם יכול לבא לידי הרהור בכל אופן אסור). 
ומכאן שאסור להסתכל בתמונות של נשים, וי"ל דאף אם אינו מכירה אסור כיון שבתמונה אינו מסתכל רק בבגדיה אלא גם בה, וודאי יש לחוש שיבוא לידי הרהור. 
ב. אשה ששאלה בגד מחברתה, ובעלה מכיר את בעלת הבגד, אם יכול לבוא עי"ז להרהור, אין לאשתו להשתמש בבגד זה בפניו. 
ג. איסור הרהור הוא אף באשתו טהורה אם מכיר בעצמו שיכול לבוא לידי מכשול, וכ"ש חתן לפני נישואין שאסור להרהר במשודכתו. ועיין עוד להלן פרק ח'. 
ד. אף לאשה אסור להרהר באיש. 
ה. אף האשה מצווה שלא לגרום לאנשים שיהרהרו בה בכל דרך שהיא. והגורמת עוברת על לאו ד"לפני עור לא תתן מכשול", וק"ו שהאב אסור מן הדין ליתן כסף לבנותיו, וכן הבעל לאשתו לקנות בגדים ושאר דברים שהוא מכשול לרבים, מלבד שגם האב נתפס באיסורים אלו. 
ו. מבואר בחז"ל הרהורי עבירה קשים מעבירה, ופירש הרמב"ם לפי שהמחשבה היא מעלה גדולה באדם, מכח השכל וממדות הנפש השכלית, וכשהוא חוטא בו הנה הוא חוטא במבחר מדותיו. וב"נפש החיים" כתב, שהוא גורם לעצמו שיסתלק ויעלם ממנו ניצוצי אור הנשמה. 
[ודרך אגב, יש לציין שאף באיש לאיש אסור מן התורה בנגיעה וחיכוך כשהוא דרך תאוה, כמבואר להדיא ב"ערוך השולחן" אהע"ז סוף סי כ'] 
ו - באיסור להלך אחר האשה, ולהתרחק מן הנסיונות
בשו"ע (שם סעיף א') כתב, פגע באשה בשוק אסור להלך אחריה, אלא רץ ומסלקה לצדדין או לאחריו: 
א. אין לילך אחורי אשה, ואפילו אחרי אשתו, אלא רץ ומסלקה לצדדין עד שיעבור לפניה. ונחלקו האחרונים, אם דוקא תוך ד' אמות, ויש אוסרים כל שהוא מכיר בהילוכה ובתנועותיה. 
ב. הממהר לדבר מצוה ואם יתעכב כדי לא לעבור אחורי אשה יעבור זמן המצוה, יתקע עיניו בקרקע ויעבור. 
ג. אף בזמנינו שישנם נשים רבות ברחוב, ואף אם יסלקנה ימצא עצמו אחר אחרת, מ"מ עדיף שאינו אחרי אותה אשה. וכבישת פנים בקרקע לא מועיל אלא לדבר מצוה וכנ"ל. 
ד. דעת החזו"א דאף בישיבה אחר אשה שייך איסור זה. וכמו באוטובוס, וזה חמור מלשבת ליד אשה. 
ה. אין היתר להכנס לנסיון, ואף שסבור שיעמוד בנסיון, ואף אם סומך על זכות התורה שלו, ועיין בשער הציון (ולמדנו מכאן עד כמה יש לאדם להתרחק ממקומות שמביאים לידי חטא והנסיון מצוי בהם. ויש להתריע בזה שלאחרונה מצוי שיש שהולכים לבתי נופש ומלונות שישנם מאלו שרחוקים מכל זיק של יראת שמים, וכמדומה להם שהותרה הרצועה בין בקדושה בין בכשרות, ואין מקומות אלו ראויים כלל לשותו"מ וק"ו לבני תורה [וכל אחד ישגיח על בני ביתו לבל יתפתו אחר מעט דרשות הנאמרים שם]. וכן בחיי יום יום יש לשקול דרכיו ולשום אורחותיו לילך למקום פלוני או לא, ואם מצוי שם נסיון, הרי חייב לילך בדרך אחרת כמבואר בגמ' [ב"ב נז"ז ע"ב], ודברים אלו שאדם דש בעקביו צריכים הרבה שימת לב ואשרי השם אורחותיו) 
ז - פרועות ראש בפנויה, וכיסוי הראש בנשואה
בשו"ע (סי' כ"א סעיף ב') כתב, לא תלכנה בנות ישראל פרועות ראש בשוק, אחת פנויה ואחת אשת איש: 
א. לא תלכנה בנות ישראל פרועות ראש בשוק, אחת פנויה, ואחת נשואה. 
ב. בתולה פנויה, דעת המג"א שלא ילכו בגילוי הראש רק אם שערותיהן קלועות ולא סתורות, ויש מקילין בזה. 
ג. אף להמג"א שאסור לבתולות לילך בשערות סתורות, היינו דוקא באופן שהשערות מפוזרות אנה ואנה ואז צריך שהשערות תהיינה קלועות, אבל אם השערות קצרות ולא ארוכות ואין השערות סתורות, אין צריך שיהיו השערות קלועות. 
ד. בתולה נשואה ואף ארוסה אסורה בפריעת ראש וצריכה כיסוי, וצריך זהירות כגון מיד לאחר החופה. 
ה. דין כיסוי הראש בנשואה הוא מן התורה. ומן התורה מספיק כיסוי אחד, מדרבנן צריך עוד כיסוי. וגדר ב' הכיסויים הוא באופן שלא נראה השער, ואף צורת השער שלא יהיה נראה. ולפי"ז בכיסוי אחד שמועיל שלא יראה גם צורת השער מותר, וכגון מטפחת נפוחה, ובתנאי שכל השערות מכוסות היטב. 
ו. שערות הרגילות לצאת חוץ לצמתן מותר, כיון שאי אפשר לצמצם השער שלא יצא כלל, והמ"ב הביא מהזוהר שהחמיר שלא יתראה שום שיער מהאשה, שגורם שהבנים לא יהיו חשובים בדורם וגורם מסכנות בביתה, והסטרא אחרא שורה בביתה, על כן יש להזהר בזה מאד. 
ז. מה שאמרו טפח באשה ערוה, אינו ענין כלל לדין זה, ומן הדין אסור שאף משהו מן השער לא יצא החוצה, ואף בפחות מטפח. 
ח - שידוכים, הנהגות בין חתן לכלה לפני הנישואין
בשו"ע (סי' כ"א סעיף ג':) כתב, מותר להסתכל בפנויה לבדקה אם היא יפה שישאנה, בין שהיא בתולה או בעולה, ולא עוד אלא שראוי לעשות כן, אבל לא יסתכל בה דרך זנות, ועל זה נאמר ברית כרתי לעיני ומה אתבונן על בתולה: 
א. מותר וראוי להסתכל בפנויה לבדקה אם היא יפה שישאנה, אבל לא ח"ו דרך זנות, ואפילו אם היא טמאה נדה מותר. וכל זה עד שהחליטו להנשא, אבל אחר שעשו שידוך ביניהם אסור, אלא דינה כשאר נשים בעלמא שמותר מעיקר הדין רק ראיה בעלמא לפי תומו בלא כונה ליהנות. ולא שייך בזה ההיתר משום שעתידה להנשא לו. 
ב. אסור להרהר במשודכתו כמו בכל אשה. 
ג. מותר לשלוח מתנות למשודכתו, כיון שצריך שיהיה קצת קירוב שלא ינשאו כאנשים זרים, וגם בזה יש גבול שלא יהיה יותר מדאי, ואסור לעבור את הגבול. 
ד. ריבוי הפגישות ביניהם ודאי אינו ראוי לאחר שהחליטו להנשא, וגורם לתוצאות הפוכות שיקוצו זה בזה. 
ה. ובכלל זה פגישות ממושכות, או תכופות שאז קשה שלא להכשל בזה. ובודאי יש להזהר מאיסור יחוד. 
[א"ה: וז"ל רבינו שליט"א במכתבו לקונטרס "תפארת חתנים" לתקופת השידוכין והאירוסין: "הנני בזה להבהיר על התקופה הזאת אחרי שכבר מצא את בת זוגו ועדיין אין ריחיים בצוארו, הוא הזמן המוכשר ביותר להתמסר ללימוד, וגם ללמוד הלכה למעשה בחלקי התורה החדשים אצלו, אך במצב הזה יש גם נסיונות חדשים ופיתויים של היצר להכשל, אשר המכשולים האלו עלולים ח"ו לגרום ירידה, וגם לגרום צרות לאורך ימים. והעצה לזה להמסר לקיום ההלכה בכל חלקי החיים ללמוד ולקיים וכו'. וצריך לדעת שאף שמותר להפגש, לא הותר שום דבר האסור ביחס לכל אשה, ואשרי המתחזק ומנצל את התקופה לעליה בתורה ובמעשים טובים, ומעמיד את ביתו ע"פ התורה בכל דרכיו", עכ"ל. 
מטו משמיה דמרן החזו"א שבחור שלא נזהר בזמן השידוכים מאיסור יחוד או מנגיעה ח"ו יהיו לו אחר הנישואין בעיות, והוסיף שזה בדוק ומנוסה. וסיפר רבינו, על חתן וכלה שלפני נישואיהם הלכו באופן שאינו צנוע, ולאחר כעשרים וחמש שנה נתבע בנם לדין על מעשי מרמה וזיופים של כספים, ותלה רבינו ששורש הסיבה הוא ההתנהגות של אביו ואמו בחוסר צניעות עוד קודם נישואיהם. 
ו. וכמובן שיש להקפיד על המקומות שקובעים בהם את הפגישות שיהיה מקום הראוי לכך. ואין לקבוע במקומות שמצויים פרוצים ואינם שומרי תו"מ וכגון בבתי מלון וכיוצ"ב. 
ז. מוטל על ההורים והמחנכים להעביר לבניהם ולבנותיהם את ההנהגה הראויה עפ"י התורה, ולא לסמוך על אנשים וכן נשים אשר לפעמים הם ריקים מיראת שמים, ודבריהם אינם מיוסדים על דעת תורה, ומלמדים ונותנים עצות כפי העולה על רוחם. 
ט - איסור השתמשות באשה - מקומות עבודה
א. אסור להשתמש באשה כלל, ודוקא בשימוש שרגילה האשה לעשות לבעלה, כגון רחיצת פניו ידיו ורגליו והצעת המטה בפניו, ומזיגת הכוס. 
ב. לכן כשבא אורח, או מאורסת למאורסה, אם רוצה האשה להגיש מאכלים, צריכה להגיש בשינוי, דהיינו לא לפניו ממש אלא רחוק קצת ממנו. 
ואם מכינה הכל על השולחן קודם שיבוא מותר ואין צריך שינוי. 
ג. ומזה נלמד כמה גרוע המנהג שלמדו מהגויים שבמשרדים וכדו' שאשה עוזרת בקביעות למנהל וכדו', ויש להתרחק מעבודות אלו שמצויים גברים ונשים בחדר אחד. 
ועיין מש"כ בעמ' נ"ו (היינו בספר "חוט שני הארוך") שער הציון ס"ק קכ"ד שודאי שאילו היה בזמן חז"ל היו גוזרים על זה כשאר גזירות המבוארים בשו"ע סימן זה, אלא שאין בנו כח לגזור. 
[א"ה בספר תחומי הצניעות עמ' 117 מובא שנשאל רבינו שליט"א, על אודות הנשים ההולכות לעבוד במקומות שאינם שותו"מ ואינם צנועים, מה ניתן לומר להם, והשיב: "ולמה אינן הולכות לעבוד אצל הערבים? משום שמפחדות! א"כ מה ההבדל כאן?!" והוסיף "על הנשים להזהר בעבודתן בכל עניני הצניעות, בין בלבוש בין בהתנהגות, וכן שלא להקל ראש, וכמו כן לדעת שאין לחפש עבודה או לעבוד במקומות אשר הם סכנה לאשה"]
י - קול באשה, אחותו, אמו
בשו"ע (סי' כ"א סעיף א') כתב, אסור לשמוע קול ערוה או לראות שערה: 
א. כתב המ"ב, קול זמר אשה אפילו פנויה, שלא בשעת ק"ש מותר, אך שלא יכוין להנות מזה כדי שלא יבוא לידי הרהור. וזמר אשת איש וכן כל העריות לעולם אסור לשמוע [אפילו שלא בשעת ק"ש], וכן פנויה שהיא נדה מכלל עריות היא. ובתולות דידן כולם בחזקת נדות הן משיגיע להן זמן וסת. 
ב. קול הרגיל בה [קול דיבורה ואינו קול זמר] אינו ערוה ומותר, והיינו כיון שרגיל בו לא יבוא לידי הרהור ואפילו מאשת איש, אבל אסור לכוין להנות מדיבורה, ודוקא שלא נהנה מצליל קולה, אבל נהנה מכך אסור. 
אם נהנה מתוכן דבריה מותר, אם לא נהנה מצליל קולה. 
ג. גם קול זמר אשה שאינו מכירה אסור. וכן אם שומעה דרך טייפ וכדו' אסור. 
ד. אין היתר לשמוע קול של כמה נשים ששרות יחד. 
המתגורר סמוך לסמינר של בנות, שהן שרות לפעמים, לא ישים לבו לזה, ואם מרגיש בעצמו שזה מביאו לידי הרהור, אסור. 
ה. בנות הנוסעות לטיול, וכדו', ויש שם נהג או איש שמירה, אסור להם לשיר כשהוא שומע. 
וכן אם הוא גוי אין ראוי לשיר. 
ו. קול שיר אמו, בשעה שקורא קריאת שמע אסור. ושלא בשעת ק"ש מותר. 
ז. קול אחותו בשעה שקורא קריאת שמע, אסור. ושלא בשעת קריאת שמע, אם הוא באופן שמביאו לידי הרהור אסור. 
יא - אין שואלים בשלום אשה
ואלו פרטי הדינים בזה: 
א. אין שואלים בשלום אשה כלל. ונכלל בזה ב' איסורים. 
א. קול באשה ערוה, והוא עצם שמיעת קול האשה שמעורר תאוה [וזהו רק קול כזה שיש בו קירוב הדעת כגון קול זמר שלה, או אפילו קול דיבורה שנהנה מזה]. ב. שאילת שלום אשה (כלומר לשאול מה שלומה) שאסור מפני שמרגיל לבה ודעתה אצלו, זהו אסור אף שאינו שומע את קולה, כגון ששואל בשלומה ע"י שליח, ואפילו ע"י בעלה אסור. 
ב. בלשונות של ברכה אין בזה איסור משום שאילת שלום, כגון לְבַרְכַה בברכת מזל טוב, כל טוב, שנה טובה, בהצלחה, ישועות ונחמות, הרבה נחת, אבל צפרא טבא או שבת שלום אע"פ שהוא לשון ברכה מ"מ הרי הוא שימוש תדירי של אמירת שלום. 
ג. אשה שהיתה חולה מותר להתעניין בבריאותה כדי לידע אם צריכה סיוע. 
ד. מותר לנענע לאשה בראשו ואין בזה משום שאילת שלום. 
ה. המדבר עם אשה בטלפון ואינו מכירה, מסתבר שמותר לומר לה שלום. 
ו. גם קרובי משפחה האסורים עליו משום ערוה אסור לומר להם שלום, כגון כלה וחמיה, חתן וחמותו, גיסים וגיסות. אמנם אלו המותרות לו משום איסור יחוד, כגון אחותו, מותר בשאילת שלום. ודודתו [אחות אביו] אין ראיה להתיר בשאילת שלום. 
ז. אף האשה אסור לה לשאול בשלום האיש שיש גם בזה קירוב הדעת. 
ח. איש שנשאל לשלומו מאשה, אם יש חשש שתפגע אם לא יענה, מותר לענות לה בכובד ראש ובשפה רפה, או ינענע בראשו כאומר שלום. 
יב. קירוב בקרובי משפחה, וברופאים
א. בשו"ע כתב, המחבק או המנשק אחת מהעריות שאין לבו של אדם נוקפו עליהם כגון אחותו הגדולה ואחות אביו וכיוצא בהם אע"פ שאין לו שום הנאה כלל הרי זה מגונה ביותר ודבר איסור הוא ומעשה טפשים, שאין להתקרב לערוה כלל בין גדולה בין קטנה חוץ מהאב לבתו והאם לבנה. 
ב. בדין איש הצריך לילך לרופאה, מעיקר הדין נוהגים בזה היתר אם היא - הרופאה נצרכת אליו ואין רופא אחר. אמנם אם הוא מרגיש שדבר זה מביאו לידי הרהור הרי זה אסור, וכן אשה שהולכת לרופא ומרגישה שמביאה לידי הרהור אסור. וההכרעה בזה, כל אחד לפי מה שמרגיש, שהרי הרהור שייך להרגשת כל אדם לפי מה שהוא, ואם הרופא מתנהג בפריצות, אסור לילך אליו אפילו במקום פיקוח נפש, בזמנינו שמצוי רופאים פרוצים, ומתנהגים בדרך חיבה, ואף האשה נכשלת בזה, יש להקפיד לנשים ללכת דוקא לרופאה.
ג. לעשות עיסוי שמשפשים בגוף אנה ואנה, אשה לאיש, ואיש לאשה אסור. 
ד. רופאי שיניים שעוזרות להם נשים שעושות שאר פעולות חוץ מעצם הרפואה, כגון שאיבת הרוק, אין לחוש, כיון שאין כאן נגיעה להדיא, ואף אם יארע הרי זה נגיעה שלא בכוונה. 
ה. בדיקות דם אצל אשה, שצריכה למשש ולחפש אחרי הוריד, זה יותר מסתם נגיעה שלא בכוונה, ויש לחוש שיבוא לדי הרהור וחיבה, והדבר תלוי לכל אחד לפי מה שמרגיש, ואם אינו מרגיש בזה שום הרהור אין בזה איסור מן הדין. 
ו. חולה ההולך לרופאה, ויש לו אפשרות לילך לרופא, נקרא רשע כיון שזה נחשב שיש לו דרך אחרת. 
ז. איסור השתמשות באשה, באיש ההולך אצל רופאה או אחות, או אשה ההולכת אצל רופא, עיין שו"ע יו"ד סי' של"ה סעיף י'. 
ח. ילדה קטנה המבקשת שיעביר אותה את הכביש, מותר ליתן לה יד, אך אם היא ילדה יותר גדולה, יתפוס בדש בגדיה ויעבירנה. 
ז. חיבוק ונישוק סב עם נכדתו, או סבתא עם נכדה מותר. אבל סב עם נינתו, או סבתא עם נינה, אם היא קטנה שאין בזה משום הרהור הרי זה מותר, אך אם היא גדולה יותר שיכול להיות בזה הרהור, אין בזה היתר. 
יג. האיסור לרחוץ עם קרובי משפחה ורבו
א. אסרו בגמ' לרחוץ עם אביו ואחיו ובעל אמו ובעל אחותו, ואם מכסין ערותן בבית המרחץ מותר. 
ב. האיסור עם קרובי אשתו, דוקא משעת נישואין, אבל בזמן השידוכים מותר. 
ג. וכן אסור לאדם להכנס למרחץ עם רבו, אא"כ צריך לו שישמשנו. ואם קדם התלמיד במרחץ ובא רבו לשם, אינו צריך לצאת. 
ד. אם יכול למצוא איזה פינה בבית המרחץ שלא יראה משם, אפשר שיש להקל. 
ה. האיסור לרחוץ עם אביו ואחיו, נראה שאם הוא קטן אין בזה איסור. ומזמן שהנער קרוב לגיל י"ב יש כבר להמנע לרחוץ עם אביו. 
ו. בבריכה או בים שהדרך בזמנינו לילך ששם עם מכנסיים מותר להיות שם עם אביו ואחיו. 
ז. אביו או אחיו שצריך לרוחצם, או לעשות בהם איזה טיפול רפואי במקומות המכוסים הנ"ל, אם אין אחרים שיעשו זאת, מותר להם לעשות. 
יד. אל תרבה שיחה עם האשה
תנן אל תרבה שיחה עם האשה, באשתו אמרו ק"ו באשת חברו. מכאן אמרו חכמים, כל זמן שאדם מרבה שיחה עם האשה גורם רעה לעצמו. [פירש הרמב"ם, שיקנה פחיתות מידות לנפשו והוא רוב התאוה], ובוטל מדברי תורה, וסופו יורש גיהנום. עוד אמרו... שסופו לבוא לידי ניאוף. 
כמה פרטי דינים בזה: 
א. גדר "אל תרבה" הוא, שכל זמן שמדבר רק כפי מה שנצרך לו הרי זה מותר, ואם מוסיף על זה הרי זה בכלל "אל תרבה", וקשה לקבוע הגבול בזה, לכן יש להקפיד לדבר רק מה שצריך. ולכן איש שנצרך לו לדבר עם רופאה או פקידה או עו"ד יש להקפיד לדבר רק מה שצריך לאותו הענין. 
ב. וכן בקרובי משפחה, כגון לדבר עם דודתו, אין להרבות בדיבור אלא מה שנצרך לפי הענין, ויש לידע את הגבול בזה, והכל לפי הענין. 
ג. מי שצריך לילך לטיפולים של שיחות עם אשה כגון פסיכולוגית וכיוצ"ב, יש לילך איש לאיש ואשה לאשה. ובמקום שאי אפשר יש לעשות שאלת חכם האופנים המותרים. 
ובכל אופן איש שמדבר עם אשה לצורך, ומרגיש בעצמו שזה גורם לו קירוב הדעת ומביאו לידי הרהור, זה ודאי אסור אף מה שמדבר לצורך, דהרהור באשה אסור. 
טו. לעבור בין ב' נשים
א. לא יעבור איש בין שתי נשים, וכן לא תעבור אשה בין ב' אנשים. ואם עברו יש תקנה לומר הפסוק א-ל מוציאם ממצרים וכו'. 
ב. גם בבני ביתו אסור לעבור בין שתי נשים, כגון האב בין בנותיו הגדולות, או האם בין שני בניה הגדולים. ובקטנים אין קפידא. 
ג. האיסור הנ"ל נובע מזה שמזיק בין לממצע בין למתמצע. לכן אין לחוש אם הבן גורם לאמו לטרוח לפנות הדרך שלא יעבור בינה לאשה אחרת, ואין הבן טורח בעצמו לעבור בדרך אחרת, מפני שהיא כמצלת עצמה מן הנזק שלה. 
ד. אם הנשים עומדות חוץ לד' אמותיו, מסתבר שאין לחוש. וכן שתי נשים אחת באה ממזרח ואחת לקראתה ממערב והוא עובר ביניהם, אין זה נחשב שעובר בין ב' נשים, אבל אם הולכים בכיוון אחד נחשב שעובר בין ב' נשים. 
ה. זה שאמרנו שתקנתו שיאמר הפסוקים, אינו אלא אם כך אירע שעבר, אבל אין לילך לכתחילה על מנת לומר פסוקים אלו. 
ו. לא מועיל להחזיק באיזה חפץ ולעבור, אא"כ יש מחיצה או עכ"פ רוב מחיצה. 
בעל הפלא יועץ כתב (בספרו חסד לאלפים על שו"ע או"ח ס"ג ד') כמעט כל שכר האשה וכל עונשה לעולם-הבא תלוי בצניעות. 
בעל השומר אמונים כתב שצניעות לאשה היא גדולה יותר מעל כל המצוות ומעשים טובים שלה. 
הגר"א כותב התבלין ליצר הרע לאנשים עסק התורה, ולנשים הצניעות והנהגת המידות (אגר' הגר"א בנוסח המדויק). ובלשון הזה אמר החזון-איש הנשק של הנשים לנצח את יצר הרע היא בגדי צניעות ואמר שצריכים לפרסם את זה (מעשי איש ח"ד). 
עוד מובא בשם הגר"א שכמו שמצוה לאנשים לשים כל יגיעתם בתורה הקדושה כמו כן מצוה לנשים לשים יגיעתם בצניעות. ובשם החזון-איש מובא שאמר שמזיעת האשה על ידי בגדי צניעותה נעשה טל תחיה עבורה לעמוד בתחית המתים. 
מובא בשם הגר"א שהיה אומר שהמדרגה הגדולה ביותר לנשים היא הצניעות ובזה נמדד צדקתה ע"כ. וכך היה החזון-איש אומר שהיראת שמים של האשה ניכרת ונמדדת לפי גודל זהירותה והידורה בצניעות. 
הרה"ק מקאליב אמר שכל חתיכת בד שמוסיפים לצניעות מוסיפין בבית דין של מעלה להכריע את הכף לזכות. 
החפץ חיים אמר שכל הוספת הידור בצניעות (אפילו יותר מההלכה) מוסיף יותר השראת השכינה ושמירה והגנה מכל הצרות והקטרוגים. גם כתב החפץ חיים שכל ההשפעות וההצלחות בגשמיות וברוחניות ובפרנסה היא בזכות הצניעות. 
ובספר קב הישר (פרק פ"ב) כתב שהנשים שאינן הולכות בצניעות המה מעכבות את הגאולה, כי הגאולה האחרונה צריכה להיות בזכות נשים צדקניות. 
החתם סופר כתב שהגלות הזה גרוע מכל הגלויות בצרות גדולות מכיון ששכיח הפריצות אצל הנשים שלא היה כן בשאר הגלויות והוא גרוע מכל העבירות שבתורה עכדה"ק, ומכל שכן בזמננו שהפריצות גרוע פי אלף מבקודם ונתפס בזה גם בחלק גדול מהכשרות. 
הרה"ק ר' מנחם מנדל מרימנוב אמר שהלובשים מלבושים פרוצים או אפילו רק תפורים לפי חוקותיהם על ידי זה שולטים עליהם עין הרע, ובאים על ידי זה לכל הרעות שבעולם בגשמיות וברוחניות, (ועל ידי זה שולט היצר הרע על האדם) והלבוש היהודי כפי המסורה היא שמירה מכל זה (ומיצר הרע). 
עוד אמר שמקובל שכל הגזרות והתגברות הגלות וצרות שונות וחלאים ופגעים רבים באים מפריצות הלבוש "וכל מאדע חדשה מביא מחלה חדשה בעולם רח"ל" עכדה"ק, בואו נחשוב כמה מחלות ל"ע נתחדשו לאחרונה ה"י.
החפץ חיים כותב במכתבו הגלוי וזו לשונו: כלל הדבר המאדע הגרועה הזו מביאה לאדם לידי הרהורים רעים... ומבטלין בידים מאמרו של הקב"ה "והיה מחניך קדוש ולא יראה בך ערות דבר" ומתגבר כח הטומאה מאד על ידי זה וממילא נפסקה ההשפעה הברכה מכל אחד ואחד בעסקיו ונסבו על ידי זה כל הצרות והרעות... על כן החוב מוטל על כל איש לכבות האש הנורא הזה ולתקן בביתו שיהיה הכל עשוי בדין ולא יתנהגו בפריצות. עכ"ל. 
ועתה בת ישראל היקרה שימי לבך לכל הנזכר וגם שימי ללבך שאם את מחפשת עצה ופתרון נגד יסורין ועגמת נפש שיש לך או מצאצאיך, ושילכו בדרך הטוב ותרווה רק נחת מהם, עצה נגד עין הרע וכל פגעים רעים ונגד יצר הרע, עצה להכריע הכף לזכות להבטיח לעצמך עולם הבא. 
הא לך כל האמור למעלה שהיא עצת חז"ל וגדולי הדורות החזקים יותר מכל שאר הסגולות והנה בשנים האחרונות עם כל הירידה הגדולה שהיתה בעולם במצב הרוחני ל"ע בכל זאת השפיע הבורא ברוך הוא ברוב חסדיו רוח טהרה לעולם והרבה נשים התעוררו לתקן ולשפר מצב הצניעות ובודאי המתיקו על ידי זה הרבה ממדת הדין הקשה שלולי זאת היה חס וחלילה המצב עוד יותר קשה, והן המה אשר בטלו הרבה מהקטרוגים בשמים ובזכותן ניצולו הרבה מסכנות גדולות, וכפי המבואר בספרים הקדושים כשיופיע הגאולה שלימה בעזהי"ת בקרוב שתהיה בעז"ה בקרוב יקבלו מקומם בהיכל האמהות הקדושות ויאירו באור גדול אשר עין לא ראתה. 
וישנם הרבה עובדות מהשנים האחרונות שהרבה נשים ראו דברים נפלאים וישועות גדולות למעלה מדרך הטבע על ידי שקבלו עליהם תיקונים והידורים בצניעות במסירות נפש. 
ובזכות הנשים צדקניות שיתחזקו בצניעות וישפיעו גם על אחרות, בזה תכבה האש ותהי המגיפה נעצרה וה' יאמר לצרותינו די, ובזכותן יתקרב הגאולה שלימה כנ"ל מאחז"ל שבזכות נשים צדקניות עתידין להגאל, ובודאי שאלו שתהיה להן חלק בהתקרבות והמשכת הגאולה שלמה מובטחות הן שיהיה להן זכות קיום בעת ההיא ולראות ולשמוח בישועתן של ישראל ב"ב. 
ויהי רצון שנזכה לקדם שם שמים ברבים ולהראות מסירות נפש שלנו לשמור מצוות ה', (ולא נבוש (אפילו מחברותינו) כדיתא בחז"ל ובטור או"ח הוי עז כנמר ולא יבוש מהמלעיגים), ויעלו זכויותינו לפניו יתברך, ותופיע הגאולה שלמה בעגלא ובזמן קריב ברוב רחמים וחסדים במהרה בימינו אמן כן יהי רצון. 
טז. תקנון צניעות למרפאה דתית
א. תהיה רופאת נשים, וכן גם רופאת משפחה (במקביל לרופא - אם הוא מומחה יותר). 
ב. בנוסף לאחות יהיה גם אח או רופא היכול לקחת דם לבדיקה, לכל איש הדורש זאת. 
ג. אסור לרופא או אח בכל פעולה שהיא לנעול את הדלת בשעת טיפול באשה, ובכל שעה שרופא מקבל נשים במרפאה תהיה שם גם אחות. 
ד. רופאי אף אוזן גרון יהיו בהכוונת רב בעניני חציצה בטיפולי אזניים. 
ה. במקום שקיים שירות הסעת לקוחות אל המרפאה, לא יסיע נהג רווק אשה בלי בעלה או הילדים, ולא יסיע נהג כלל אשה בלילה, אלא אם כן הוא מצב של היסטריה או פיקוח נפש. 
ו. הדלת הראשית של המרפאה לא תינעל בשעה המיועדת לסיום (כדי למנוע כניסת מטופלים נוספים) אלא אם כן נבדק שלא נוצר בפנים איסור יחוד. 
ז. הכלל: "אל תרבה שיחה עם האשה" יהיה כלל גדול במרפאה, ובפרט בין עובדי הקופה הקבועים. 
ח. בחדר ההמתנה יימצאו ספרי תהילים ותפילות שונות, או ספרי אמונה, (ולא עיתונים וחוברות). 
יז. אליך אשת חבר
אנו החתומים מטה מתחננים אליך בת ישראל הכשרה 
לאחר גל של סבל וטרגדיות נוראות שפקדו את כלל ישראל לאחרונה, יש להתעורר בשל מי הרעה הזאת, שבתי חולים מלאים מכל מחלות רח"ל, מתגוללים וצועקים עד לב השמים מיסורים. מי יודע אם לא הצניעות היא אשר פוקדת עוונם, כמו שכתוב בתורה הקדושה... ושב מאחריך. 
א"כ בת ישראל עשי בשבילך שלא תחלי ח"ו, שלא יחלו ילדיך ח"ו, שלא יחלו בני משפחתך ח"ו, ושיהיה רפואה שלמה לאלו שנחלו כבר, בידך לתקן על ידי צניעות שבך, דהיינו לא א. פאה נכרית ארוכה ב. גרבים עם חורים ג. בגדים צמודים, ד. להפריע לבן תורה לילך ברחוב או באוטובוסים, ה. צחוק בין אנשים. ו. דיבור בקול רם, ז. למעט לצאת לרחוב ח. בושם ברחוב. ט. נעלים מרעישות י. תפילה על צניעות. 
אם תעשי מה שבידך הקב"ה ודאי יעזור ולא יחלה עוד שום אדם מישראל והחולים יתרפאו. 
זכרי!!! הדבר בידך 
ובזכות נשים צקניות נגאלו אבותינו ממצרים, וכן עתידים להגאל 
בכבוד רב 
הסובלים מיסורים
יח. בעניין איסור ערבי שירה
כבר נתפרסמו מספר פעמים דברי הרבנים הגאונים שליט"א לאסור ערבי שירה, מטעם שהדבר מביא למכשולות של קלות ראש ופריצת גדרי הצניעות, (ואף כשמבטיחים לערכם בדרך כשרה) וכן מטעם שמזמן חורבן בית המקדש אין לשיר, וכל שכן בהתכנסות ובכלי זמר. ובהוספה לאיסור מאת מרן הגר"י קנייבסקי זצ"ל נאמר – להתרחק מן הכיעור והדומה לו... שהוא מושב לצים וסרסור עבירה. ועל כיו"ב נאמר "הוי מושכי העון בחבלי השוא". 
בשעתו נגדרה הפירצה של ערבי השירה למספר שנים בעקבות האיסור. אמנם בשנים האחרונות החלה הפירצה לחדור שוב, וראוי לחזק האיסור אצל הציבור באופן מוחלט, וכך תיגדר הפירצה. 
המכשולות שהיו בערבי שירה: 
א. לפני שאסרו הדבר היה ריבוי בהופעות כאלו והדבר גרם שזמרים נהפכו לדמויות מרכזיות בעיני בני נוער ובעיקר בנות סמינר. 
וביותר שאז שרו להקות בשם "פרחי", ואותם "פרחחים" הפכו לחשובים ודברו עליהם איך הם שרים יפה ורוקדים על הבמה וכדו'. וכמובן שהדבר הורס את כל סולם הערכים, לתת חשיבות דוקא ללומדי התורה ולא למבלי עולם. 
וגם כיום, כיון שהדבר התחיל לחדור שוב, יש בני נוער המעריצים זמרים "כוכבים" חדשים, וגם התחילו לעשות "פרחי" וכו'. כך שאם לא ילחמו בזה, תחזור ח"ו התופעה הנ"ל במלוא תוקפה, וגם עכשיו זה מקלקל מספיק. 
ב. כל המושג של בידור הוא פסול. זהו מצב של "מושב לצים" ופריקת עול, וזוהי תרבותם של הגויים והחילוניים ולא יכירנו מקומו בין היראים לדבר השם. 
ג. הפיכת הציבור החרדי לציבור צרכני בידור ולמעריצי דמויות מפוקפקות של זמרים מנגנים מנצחים וכדו' היא הורדת הרמה של הציבור, לקבוצה נהנתנית וקטנונית במקום ציבור של עובדי השם, ח"ו. ואז ממילא חלה אצל החלשים התדרדרות איומה ביראת שמים, ונגרמות תוצאות חמורות ביותר גם לשאר הציבור. 
ד. רוב הלחנים הם מנגינות קצב של הגויים, מנגינות המביעות מידות רעות של פריקת עול, השתוללות, תאוות מגונות ועוד. וכמובן שזה חודר ומקלקל. 
מנגינות טמאות אלה מולבשות על פסוקים קדושים: היש חילול הקודש גדול מזה?! והתורה חוגרת שק ואומרת עשאוני בניך ככלי זמר, וכמבואר בש"ס. וכן מבזים הפסוקים הקדושים כי על ידי שירתם גורמים לכל התקלות הנ"ל ושלהלן. 
ה. כל האוירה בערבים אלו מביאה פריקת עול, אם בגלל המנגינות, או השתוללות הזמר על הבמה בקצב השירים וכדו', והיותר חמור שאנשים מאבדים את עשתונותיהם והתפרסם בעתונות שבגוש קטיף פשטו אנשים חולצותיהם וזרקום לעבר הבמה. 
ו. פעמים רבות הציבור מצטרף עם הזמר לשירה וכמובן שגם... ושמענו מקור מוסמך שבהופעה בחוה"מ סוכות האחרון היתה פירצה חמורה בצניעות שרקדו ושרו עם הזמר! 
ז. ברוב הפעמים ההפרדה לא מוחלטת, וכשעומדים רואים, וביחוד כשקמים לרקוד.. וכן בהפסקות אין הפרדה וביציאה מהאולם וכדו'. וכן בנסיעות הביתה. ובאים להופע בבגדים מהודרים ונהי כמו חתונה מעורבת! 
ח. אחרי כל הסיבות הנ"ל לקלות ראש והפקרות, עומדים בחוץ ומציעים או מבקשים טרמפים והסעות הביתה. וכשיוצאים באוירה של קלות ראש ובידור יכול להביא מכשול. 
ט. הזמרים הנ"ל מופיעים גם לפני קהל מעורב, וכיון שכבר הולכים להופעותיהם, הרי עבירה גוררת עבירה, והולכים גם למקומות כאלה. ובקיץ האחרון היו הופעות שלהם בגוש קטיף, והיו לא מעטים משולי הציבור החרדי שהלכו לשם! וכדי בזיון וקצף! 
י. בהופעה שלא בחול המועד או חנוכה יש גם את האיסור המוזכר בדברי הרבנים שליט"א שמשחרב בית המקדש אין לשיר וביותר בכלי זמר והתכנסות. יוצא שהתכנסות של רבים לשיר (שלא בשמחה של מצוה) בעצם אומרת שלא איכפת לנו מהגלות ומחורבן בית המקדש, ואם כן איך מבקשים שיבנה? ועבירה כשנעשית ביחיד, אינה אלא היחיד, אך בציבור זו עבירה בפרהסיה, כשצבור גדול משתתף בה, והוא חילול השם עצום, השם ישמרנו. 
יא. אחרי שהדבר נאסר ע"י הרבנים הגאונים שליט"א ונתפרסם האיסור, הרי שאירוע המוני נגד דבריהם הוא ביזוי כבוד התורה, ועבירה על איסור מפורסם בריש גלי, אשר בזה חילול השם נורא, וכן מחליש את תוקף איסורי הרבנים בכלל. 
כלל הדברים, חשוב שכל מי שאיכפת לו מכל האיסורים והפגמים החמורים הנעשים בריש גלי – ומקלקלים ומורידים את רמת הציבור – שימחה על כך, הן בפני המארגנים, הן בפני הזמרים והן בפני מוכרי הכרטיסים, שגם הם שותפים לדבר עבירה, וכמובן שאם שומעים על מישהו שחושב ללכת לשם, יש לדבר על ליבו. והקב"ה ברחמיו יגדור פרצותינו ויגאלנו. 
יט. בגדי ג'ינס
ובחוקותיהם לא תלכו 
לאחרונה נכנסו בבתים החרדיים ובחנויות בשכונות החרדיות, חצאיות, שמלות וחלוקים העשויים מבדים הקרויים ג'ינס. 
"בגדי ג'ינס" שהוא לבוש זול ובזוי, מביע מגמה של פריקת עול, וירידה דרסטית של המוסר. סוג בגד זה הפך לבגדם המיוחד של הנוער החילוני, הבועט בכל המוסר והולך אחרי שרירות לבו הרע. 
בגדי הג'ינס מופיעים בצבעים שונים, כגון: גווני הכחול, שחור, אפור ו"משופשף", שעבר עיבוד במכונות מיוחדות כדי להסיר צבעו, ובא להביע תוספת של פריקת עול, הפקרות ופריצות. 
ותורתנו הקדושה הזהירה אותנו ללא ללכת בחוקות הגויים ולהתדמות להם, שנאמר: "ובחוקותיהם לא תלכו", וכן כתוב: "השמר לך פן תנקש אחריהם", ולשון הספרי (פסקא פ"א) "השמר" – בלא תעשה "פן" – בלא תעשה "תנקש אחריהם" – שמא תדמה להם ותעשה כמעשיהם ויהיה לך למוקש. שלא תאמר הואיל והם יוצאים בארגמן אף אני אצא בארגמן, הואיל והם יוצאין בפלוסין אף אני אצא בפלוסין, והוא מין ממיני כלי זיין הפרשים. 
ולכן אסור ללבוש בגדי ג'ינס, והמוכרים עוברים גם על הלאו של "ולפני עיור לא תתן מכשול" ומחטיאים את הרבים. 
"הוועדה לחיזוק טוהר מחנינו" 
הנ"ל נכתב ע"פ הוראות ופסיקת הרבנים הגאונים: 
הרב ש. ה. וואזנר שליט"א הרב מ. ז. לוריא שליט"א הרב נ. קרליץ שליט"א הרב ב"צ אבא שאול שליט"א הרב ש. זילברשטיין שליט"א הרב ש. בעדני שליט"א 
גם אנו מצטרפים לרבנים הנ"ל 
הרב ש. ז. אוירבך שליט"א הרב י. ש. אלישיב שליט"א
